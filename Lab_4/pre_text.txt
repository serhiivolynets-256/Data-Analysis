Хроніки Нарнії — 1. Небіж
чорнокнижника
Клайв Степлз Льюїс
Клайв Стейплз Люъс
Хроніки Нарнії:
Книга 1: Небіж чорнокнижника
Розділ 1. Не ті двері
Казка ця розповість Вам про те, що відбувалося у давні часи, тоді, коли Ваш
прадідусь іще був малюком. Це дуже важлива історія, бо з неї видно, як пов'язалися
між нашим світом та землею Нарнії всі теперішні та майбутні події.
У ті дні містер Шерлок Холмс усе ще проживав на Бейкер-стріт, а по Люїшемській
дорозі у пошуках легкої здобичі нишпорили ватаги голодранців. Тоді хлопчикам щодня
доводилося вдягати жорсткий накрохмалений ко-мірець і ходити до школи, яка
переважно була гіршою, аніж сучасна. Але їжа таки була ліпша. Не хочу, наприклад,
розповідати про цукерки, якими дешевими і смачними ВОНИ були, бо у Вас тільки
слинка даремно потече.
У ті дні в Лондоні жила дівчинка на ймення Поллі Пламмер. Вона мешкала в
одному з тих будинків, що приліпилися один до одного, вишикувавшись у довгий ряд.
Одного ранку вона вийшла собі на подвір'я, коли раптом зі сусідніх дверей вибіг якийсь
хлопчик і миттю видряпався на паркан. Поллі була здивована, тому що дотепер у тому
будинку не було ніяких дітей. Там мешкали разом тільки пан Кеттерлі та пані Кеттерлі,
брат і сестра, літні люди, й обоє неодружені. Дівчинка із зацікавленням глянула на
паркан. Обличчя дивного незнайомця було дуже замурзане, неначе він спершу
забруднив руки землею, а потім витирав ними сльози. Мабуть, так воно й було.
— Здоров, — привіталася Поллі.
— Привіт, — відгукнувся хлопчик — Як ти називаєшся?
— Поллі, — відповіла Поллі, — а ти? — Диґорі, — сказав хлопчик. — Ой, яке
кумедне ім'я, — пирскнула дівчинка. — І наполовину не кумедніше, ніж Поллі, —
відрізав хлопець.
— Ні, кумедне, — повторила Поллі.
— Ні, не кумедне, — відказав Диґорі.
— У кожному разі я таки вмиваю своє лице, — не здава-лася Поллі, — і тобі б не
завадило. Особливо після… — і тут вона затнулася. Поллі вже готова була сказати:
"…після того, як ти ревів", — однак подумала, що то було б неґречно.
— Так, я знаю! — голосно скрикнув Диґорі. В його вигуку був такий розпач, що
стало зрозуміло: якесь нещастя спіткало хлопця, і йому зараз цілком байдуже, що про
нього подумають. — Ти теж би такою була, — продовжував він, — якби перед тим усе
своє життя провела на селі, де мала свого коника і річку за садом, а потім тебе
привезли жити в цю смердючу діру.
— Лондон не діра! — обурилася Поллі.
Та хлопець почувався таким ображеним, що не звернув на це жодної уваги і далі
нарікав:
— І якщо б твій тато поїхав до Індії, а тобі довелося перебратися до тітки і жити з
нею та божевільним дядьком… тобі би це сподобалося? Бо вони змушені доглядати
маму… І якби твоя мама захворіла і збиралася б… збиралася… померти.
Тут його обличчя скривилося так, як часом і у Вас, коли з усіх сил хочете стримати
сльози.
— Вибач, я не знала, — збентежено промовила Поллі. Й одразу по тому, не знаючи,
що сказати і прагнучи звернути увагу хлопця на щось веселіше, запитала:
— А що, пан Кеттерлі справді божевільний?
— Він або божевільний, — відповів Диґорі, — або там якась таємниця. В нього на
горищі є кабінет, і тітка Летті попередила, щоб я за жодних обставин туди не ходив.
Погодься, що виглядає підозріло, як на початок. І потім: кожного разу, коли ми їмо, він
намагається мені про щось розповісти… а до неї навіть не пробує озватися… ніколи…
Вона завжди його обриває. Наприклад: "Ендрю, дай хлопцеві спокій". Або: "Я певна, що
Диґорі не захоче про це слухати". Або ще: "А тепер, Диґорі, чого б тобі не вийти та не
побавитися на подвір'ї?"
— І про що ж він тобі намагається розповісти?
— Не знаю. Він ніколи довго не говорить. Мало того, якось уночі (це було якраз
учора) я вже йшов спати до своєї кімнати і саме минав сходи на горище, — я зовсім не
боюся туди ходити, — коли раптом почув звідтам пронизливий зойк! Побий мене грім!
— Напевно, він там тримає свою божевільну дружину.
— Еге, і я про це подумав.
— Або він фальшивомонетник.
— А може, він був піратом, як той старий з "Острова скарбів", і тепер увесь час
переховується від своїх колишніх друзяк.
— Оце то так! — вигукнула Поллі. — Я ніколи б не по-думала, що твій будинок
такий цікавий.
— Можеш собі думати що хочеш, — відповів Диґорі. — Але що б ти заспівала, якби
довелося там переночувати? Цікаво, чи сподобалося би тобі серед ночі прислухатися,
як по коридору до твоїх дверей підкрадається дядько Ендрю? У нього такі страшні очі!
Отак і познайомилися Поллі і Диґорі. Оскільки літні канікули саме розпочалися і
ніхто з них не збирався того року їхати на море, то вони стали зустрічатися одне з
одним майже щодня.
Їхні пригоди розпочалися, головним чином, через те, що того року було
надзвичайно мокре та холодне літо. Це спонукало їх шукати розваг удома і, так би
мовити, проводити внутрішні дослідження. Просто дивовижно, скільки всього можна
побачити, коли із недогарком свічки вивчати закапелки великого будинку або горища,
спільного відразу для цілої низки будинків! Поллі ще раніше відкрила для себе, що
коли відчинити невеличку ляду у комірці на горищі її будинку, то там буде цистерна з
водою. А далі — темне місце, схоже на довгий тунель, утворений цегляною стіною по
один бік та похилим дахом по інший. Тунель проліг над коміркою, коридором, ще
одною коміркою та кімнатою покоївки. Де-не-де його пронизували промені світла, що
пробивалися крізь шпарки між черепицею. Там зовсім не було підлоги, і доводилося
ступати з балки на балку, між якими лежала лише штукатурка. Тільки оступися — і
провалишся вниз до кімнати. Поллі влаштувала там, якраз при цистерні, таку собі
таємну схованку — як у контрабандистів. Дівчинка постягала туди старі картонні
коробки, сидіння від поламаних кухонних крісел та інший мотлох. Потім усе це
настелила від балки до балки так, що вийшла підлога. Тут Поллі тримала скриньку, у
якій зберігала всілякі скарби, щоденник, який вела, і, звичайно, яблука. У тому
кубельці вона частенько випивала цілу плящинку імбирного лимонаду. Пляшки
нагромаджувалися і ще більше робили схожим її прихисток на печеру контрабандистів.
Диґорі цей сховок цілком припав до смаку (свого щоденника Поллі йому показати
не захотіла), та ймовірні пригоди приваблювали хлопця ще більше.
— Слухай, — запитав він, — а куди тягнеться цей тунель? Маю на увазі, чи
закінчується він там, де й твій будинок?
— Ні, — відповіла Поллі, — стіни не доходять до даху. Він тягнеться далі. Я не знаю,
де його кінець.
— Тоді ми зможемо виміряти довжину усіх будинків.
— Так, звичайно, — відповіла дівчинка. — О, слухай!
— Що?
— Ми могли б навіть пролізти в інші будинки.
— Егеж, і нас би там накрили як злодіїв! Ні, дякую.
— Не будь таким сиромудрим. Я подумала про будинок, який відразу за вашим.
— А що таке?
— А те, що він порожній. Татко каже, що той будинок нічий, відколи ми сюди
переїхали.
— Тоді, гадаю, ми мусимо оглянути його, — мовив Диґорі. Він справді дуже
захопився цією ідеєю, хоча з тону, яким це було сказано, Вам би так не здалося. Справа
в тім, що хлопець перебирав у голові всі причини, через які будинок міг так довго
залишатися порожнім. Про це думала і Поллі. Ніхто з них не вимовив уголос
"злодійське кубло", але обоє відчули, що думка, яка так несподівано зародилася, варта
того, аби її перевірити.
— Ходімо, спробуєм сьогодні, — запропонував Диґорі.
— Ходім, — погодилася Поллі.
— Гм, а може, тобі ліпше залишитися? — засумнівався Диґорі.
— Як ти, так і я, — заперечила дівчинка.
— А як ми будемо знати, що потрапили саме в той будинок, а не в інший?
Вони вирішили спуститися назад у комірчину і виміряти її кроками від балки до
балки. Так можна було дізнатися, скільки балок містить комірка. Потім так само
виміряли би коридор між двома комірками будинку Поллі, а в кінці і кімнату покоївки.
Це дозволило б визначити повну довжину будинку за кількістю балок. Коли вони
подолають подвійну відстань, то доберуться до кінця дому Диґорі, до дверей, що ведуть
на горище порожнього будинку.
— Хоча я сумніваюся, що він зовсім порожній, — сказав Диґорі.
— Маєш якусь підозру?
— Мені здається, що там хтось тихцем живе. Виходить тільки поночі, і то з
потаємним ліхтарем. Певно, надибаємо там банду відчайдушних злодюг, і нас за це
нагородять. А то плетуть усяке! Можна подумати, що той дім простояв би стільки років
порожнім, якби там не було якоїсь таємниці.
— Татко каже, що то через вогкість, — згадала Поллі.
— Пхі! Дорослі вічно вигадують нецікаві пояснення, — знизав плечима Диґорі. Але
зараз, коли вони говорили про це на горищі при денному світлі, а не при свічці у
"печері контрабандистів", думка, що той дім може хтось навідувати, виглядала уже
менш правдоподібною.
Діти виміряли все горище до кінця, взяли олівця і підсумували. При цьому вони
часом сперечалися, та навіть якщо і погоджувалися, я не певен, що їхні висновки були
правильними. Їм страшенно кортіло розпочати виправу.
— Ні пари з вуст, — прошепотіла Поллі, коли вони знову залізли за цистерну.
Пригода здавалася їм настільки важливою, що кожен узяв собі по свічці — Поллі мала
добрячий запас у своїй печері.
Тунель був дуже темним, запилюженим, із протягами. Вони переступали з балки на
балку, не промовляючи ні словечка. Лише іноді шепотіли одне одному: "Зараз ми
навпроти твого горища" або "це напевно половина нашого будинку". Ніхто з них не
зашпортався, не впустив свічки і нарешті вони побачили праворуч маленькі дверцята у
цегляній стіні. З їхнього боку двері не мали жодної засувки, бо відчинялися досередини
горища, а не назовні. Але там була клямка, як ото часто буває на буфетах, і це
підбадьорило мандрівників. Вони відчули, що зможуть відчинити ті двері.
— Ну що, спробуєм? — спитав Диґорі.
— Як ти, так і я, — відповіла Поллі, як і минулого разу. Обом було ясно, що їхня
пригода стає дуже серйозною, але ніхто не відступав. Трішки натужившись, Диґорі
повернув клямку. Двері прочинились і — раптом денне світло засліпило їх. Вражені,
вони оглядали те, що їм відкрилося. Це не було занедбане горище, це була умебльована
кімната! Але вона здавалася порожньою. Всередині панувала мертва тиша.
Допитливість Поллі переважила обережність. Дівчинка загасила свічку і зробила крок
до незнайомої кімнати, ступаючи тихше за мишку.
Це була звичайна комірка, тільки умебльована як вітальня. На стінах висіли полиці,
вщерть заповнені книжками. У коминку палав вогонь (пригадуєте, того року було дуже
холодне і мокре літо), а перед ним спинкою до наших друзів примостився високий
фотель. Між фотелем та Поллі, зайнявши майже всю площу кімнати, стояв великий
стіл, на якому була купа усякої всячини: стародруки упереміш із новими книгами,
чорнильниці з ручками, сургуч і мікроскоп. Та увагу дівчинки насамперед привернула
дерев'яна таця, пофарбована у яскравий червоний колір, і декілька кілець на ній, Вони
лежали парами — одне жовте й одне зелене, потім маленький проміжок між ними — і
знову жовте з зеленим. Кільця були не більшими за звичайні коліщатка, і якби не
яскраве забарвлення, їх можна було б не помітити. Ви собі навіть не уявляєте, як гарно
виблискували ці кілечка. Була б Поллі зовсім малесеньким дівчатком, то, певно,
спробувала б запхати одне з них собі до рота.
У кімнаті панувала така тиша, що можна було чути цокання годинника. А втім, як
виявила Поллі, повної тиші таки не було. Її порушувало тихесеньке, ледь чутне
джумкотіння. Якби у той час уже були винайдені порохотяги, Поллі могла б подумати,
що то був звук якраз від цього приладу. Складалось враження, що звук цей долинав
здалеку, ніби той порохотяг працював на кілька поверхів нижче.
Проте цей звук був приємніший, мелодійніший, тільки дуже тихий, ледь-ледь
чутний.
— Все гаразд. Тут нікого немає, — мовила Поллі через плече до Диґорі. Тепер вона
говорила трошки голосніше.
Дигорі увійшов до кімнати — засліплений і страшенно замурзаний. Поллі, зрештою,
теж була не ліпша.
— Нічого доброго, — сказав хлопець. — Цей будинок, узагалі-то, не порожній. Нам
ліпше забиратися звідси, поки хтось не прийшов.
— Як ти гадаєш, що це таке? — запитала Поллі, розглядаючи кольорові кілечка.
— Та ні, пішли, — наполягав Диґорі. — Чим швидше…
Він так і не докінчив того, що хотів сказати, бо в цю мить щось трапилося: високий
фотель, що стояв перед вогнем, раптом розвернувся і з нього, як чорт із табакерки,
стрімко звелася стривожена постать дядька Ендрю. Діти, виявляється, опинилися не у
порожньому будинку, а в будинку Диґорі, у тому таємничому кабінеті! Вони зойкнули:
"О-о-ох!" — й усвідомили свою жахливу помилку: так, їм слід було весь час пам'ятати
про те, що вони відійшли не так уже й далеко.
Дядько Ендрю був височенним сухорлявим чолов'ягою. У нього було чисто
виголене худюще обличчя з гострим носом і пронизливими світлими очима, увінчане
кучмою скуйовдженого сивого волосся.
Диґорі закляк мов укопаний, уп'явшись очима в дядька Ендрю, який виглядав у
тисячу разів стривоженішим, ніж будь-коли. Поллі спочатку не дуже злякалась, але
згодом і вона зіщулилась. Перше, що вчинив дядько Ендрю, то це метнувся навпростець
до відчинених на коридор дверей, зачинив їх і повернув у замку ключа. Тоді обернувся,
пронизавши дітей поглядом своїх світлих очей, і широко ошкірився на всі зуби.
— Тепер, — протягнув він, — моя немудра сестриця не зможе до вас дістатися!
Діти зовсім не сподівалися подібного вчинку від дорослого. Поллі перехопило
подих. Вони з Диґорі почали задкувати до тих дверцят, через які увійшли до кімнати,
та дядько Ендрю й тут виявився спритнішим за малих дослідників. Він випередив їх,
затраснув дверцята, повернувся, став перед дітьми, потер руки і хруснув довгими і
білими як крейда пальцями.
— Я просто в захваті, що бачу вас! — вимовив він. — Двійко дітей — це якраз те, що
мені потрібно.
— Пане Кеттерлі, будь ласка, — попрохала Поллі, — мені треба йти додому. Чи не
будете Ви такий ласкавий випустити нас звідси?
— Поки що ні, — відповів дядько Ендрю. — Це занадто зручний випадок, щоб його
проґавити. Мені потрібні двоє дітей. Бачите, я дійшов до середини великого
експерименту. Я проводив його на морських свинках і, здається, справа пішла. Але що
з того, коли морські свинки не можуть нічого розповісти. А я не можу їм пояснити, як
повернутися назад.
— Послухайте, дядьку Ендрю, — обізвався й Диґорі, — вже обідня пора і зараз нас
почнуть шукати. Ви мусите нас відпустити.
— Мушу? — здивовано перепитав дядько.
Диґорі та Поллі блискавично переглянулися. Вони не наважилися заперечити
жодним словом, проте їхні погляди промовляли: "Нічого страшного?" та "Треба його
вблагати".
— Якщо Ви дозволите нам зараз піти на обід, — знову почала Поллі, — то по обіді
ми зможемо повернутися назад.
— Але як я знатиму, що ви повернетеся? — запитав дядько Ендрю з хитруватою
посмішкою. Потім він, здавалося, передумав. — Ну добре, добре, — мовив він, — якщо
ви дійсно мусите йти… я гадаю, що таки мусите. Не можна ж сподіватися, що двоє
таких молодих людей, як ви, знайдуть для себе щось веселе у спілкуванні з таким
старим нікчемою, як я, — Він зітхнув і продовжив далі. — Ви собі не уявляєте, яким
самотнім іноді я буваю. А зрештою, яке це має значення? Ідіть собі обідати. Але хочу
зробити вам подарунок перед тим, як підете — не щодня ж у моє лігво приходить
маленька гостя, особливо, якщо можна так висловитися, така приваблива юна
панночка, як Ви.
Поллі почала схилятися до думки, що насправді він, мабуть, не зовсім божевільний.
— То як, моя люба, хочеш перстеника? — звернувся дядько Ендрю до Поллі.
— Ви маєте на увазі одне із тих жовтих чи зелених кілець? — пожвавішала Поллі. —
Як гарно!
— Не зелене! — відповів дядько Ендрю. — На жаль, зеленого персня віддати не
зможу. Але я дуже радо, від усієї душі, подарую тобі один із тих жовтих. Підійди і
приміряй.
Тепер Поллі остаточно позбулася страху і була переконана, що старий добродій
зовсім не божевільний. Окрім того, всі ті перстеники випромінювали якусь дивну звабу.
Дівчинка рушила до таці.
— Ага! Тепер я знаю, — вигукнула Поллі, — той джумкотливий звук долинає звідси.
Здається, це перстені так бринять.
— Яка багата уява, моя люба, — засміявся дядько Ендрю. Сміх звучав досить
природно, але Диґорі побачив нетерплячий, майже жадібний вираз його обличчя.
— Поллі! Не роби дурниць, — вигукнув хлопець, — нічого не чіпай!
Але було запізно: якраз коли він це вигукнув, Поллі торкнулася до одного із
перстінців і — миттєво, без спалаху, без шуму і взагалі без будь-якого попередження —
дівчинка зникла. Диґорі і дядько залишилися у кімнаті вдвох.
Розділ 2. Дигорі та його дядько
Це сталося так раптово, так ні на що не було схоже (бо навіть у нічних жахах із
Диґорі не траплялося нічого подібного), що з переляку хлопець аж зойкнув. Дядькова
рука негайно затулила йому рота.
— Цить! — зашипів дядько Ендрю йому на вухо. — Якщо почнеш галасувати, то
почує мама. А ти знаєш, що може вчинити із нею переляк.
Як розповідав згодом Диґорі, від такої небаченої капості йому аж стало зле. Та,
звісно, більше він не кричав.
— Отак ліпше, — мовив дядько Ендрю. — Ти міг би все зіпсувати. Коли вперше
спостерігаєш чиєсь зникнення, воно справді вражає. Навіть я здригнувся, коли це
сталося із морськими свинками — якраз минулої ночі.
— Отоді, коли Ви скрикнули? — спитав Диґорі.
— А ти чув? Сподіваюсь, ти не шпигував за мною?
— Певно, що ні! — обурено вигукнув Диґорі. — Але що сталося з Поллі?
— Привітай мене, мій любий хлопчику, — урочистим тоном промовив дядько
Ендрю, потираючи руки, — мій експеримент завершився успішно. Дівчинка щезла…
пропала… геть чисто зникла із цього світу.
— Що Ви з нею зробили?
— Я перемістив її… гм, так би мовити… в інше місце.
— Що це означає? — запитав Диґорі.
Дядько Ендрю вмостився у фотелі і сказав:
— Добре, я розповім тобі. Ти чув коли-небудь про стару пані Лефей?
— Якась двоюрідна прабабця чи хто, — спробував згадати Диґорі.
— Не влучив, — відповів дядько Ендрю. — Вона була моєю хрещеною. Отам на стіні
її фото.
Диґорі обернувся і побачив вицвілу фотокартку: там була стара пані в чепчику.
Тепер він пригадав, що бачив одного разу світлину тої пані: картка лежала у старій
шухляді вдома у селі. Він запитав тоді маму, хто це, але мама, здавалося, не бажала
розповідати про цю жінку. "Ця пані зовсім негарна, — подумав Диґорі, — хоча,
зрозуміло, серед тих давніх фотокарток одна могла і не вдатися".
— Дядьку Ендрю, — запитав хлопець, — було… чи не було в ній чогось недоброго?
— Ну, — захихотів дядько Ендрю, — то залежить від того, що ти називаєш
недобрим. Люди такі обмежені… Вона, звичайно, зробилася дуже дивною наприкінці
життя і чинила такі дурниці… За що її і запроторили.
— У психлікарню, певно?
— О, ні, ні, ні, — обурено заперечив дядько Ендрю, — нічого подібного. Лише в
тюрму.
— Стривайте, — вигукнув Диґорі, — а що ж вона натворила?
— А-ах, бідна жінка, — відповів дядько, — вона була зовсім немудра. Там було
стільки гарних розмаїтих речей… нам не треба було всім захоплюватись… Вона завжди
була доброю до мене.
— Послухайте, як це все стосується до Поллі? Я наполягаю, щоб…
— На все свій час, мій хлопче, — спокійно продовжував дядько Ендрю. — Перед
смертю пані Лефей випустили, і я був одним із небагатьох, кому в останні місяці життя
вона дозволяла приходити. Розумієш, вона зневажала простакуватих невігласів. Я
також. Але ми обоє цікавились певними речами. За кілька днів до своєї смерті вона
сказала мені, щоб я заліз до старого бюрка у її будинку, відчинив там потаємну
шухлядку і приніс їй маленьку скриньку, яку там знайду. Коли я підняв ту скриньку, то
відчув легке поколювання у пучках. Щось підказало мені, що в моїх руках опинилась
якась велика таємниця. Старенька віддала її мені, але взяла з мене слово: як тільки
вона помре, я спалю ту штуку, не відкриваючи, здійснивши при цьому певний обряд…
Тієї обіцянки я не додержав…
— Так ось, це було дуже негарно з Вашого боку, — сказав Диґорі.
— Негарно? — здивовано перепитав дядько Ендрю. — Ну звичайно, ти ж вважаєш,
що маленькі хлопчики мають дотримуватися своїх обіцянок, правда? Дійсно: дуже
справедливо і дуже правильно. Я теж так гадаю і радий, що ти цього навчився. Але
мусиш зрозуміти, що правила такого роду, хай якими чудовими вони є для маленьких
хлопчиків, челяді, жінок… і взагалі для всіх людей… не можуть слугувати мірилом для
вдумливих студентів, великих мислителів та мудреців. Ні, Диґорі, люди мого ґатунку,
люди, що пізнали вищу мудрість, є вільними від звичайних правил… і від звичайних
задоволень теж. Наша доля, мій хлопче, висока і самотня.
Допоки дядько Ендрю це виголошував, то виглядав таким поважним, шляхетним,
таємничим, що Диґорі якусь мить справді вірив: дядько повідає щось хороше. Та лиш
хлопець пригадав той паскудний вираз на його обличчі перед зникненням Поллі, то
відразу збагнув, що ховається за тими пишними фразами. "Все це лише значить, —
подумав собі хлопець, — що він гадає, ніби може чинити все, що йому заманеться, аби
досягнути того, чого прагне".
— Звичайно, — продовжував дядько Ендрю, — я довго не насмілювався відчинити
скриньку, бо розумів, що у ній може критися щось дуже небезпечне. Що ж до моєї
хресної, то вона була просто-таки визначна жінка. Кажу тобі, вона була останньою зі
смертних у цій країні, в чиїх жилах текла кров феї. (Вона розповідала мені, що в той час
жили ще дві, крім неї. Одна була герцогинею, а друга — звичайною двірничкою.)
Справді, Диґорі, можливо, зараз ти спілкуєшся з останнім чоловіком, що є похресником
феї. Отак-то. Будеш мати що згадувати, коли сам постарієш.
"Б'юсь об заклад, вона була недоброю феєю," — подумав Диґорі і додав уголос:
— Ну а що з Поллі?
— Та що ти затявся на своєму! — вибухнув дядько Ендрю. — Ніби воно щось
значить. Але продовжимо. Першим моїм завданням, без сумніву, було оглянути саму
скриньку. Вона виявилася дуже старовинною. Але я вже тоді знав достатньо, аби
дошолопати, що вона не належала ні грекам, ані стародавнім єгиптянам, ані
вавилонянам чи хеттам, чи навіть китайцям. Вона була древніша за усі ці народи. О, то
був величний день, коли я врешті пізнав істину. Скринька належала атлантам. Вона
потрапила до нас із затонулого острова Атлантида, а це означає, що вона на цілі
століття старша за будь-які рештки кам'яного віку, знайдені у Європі. До того ж, вона
була зроблена без отого грубого несмаку, як тамті. У ті страшенно віддалені від нас
віки Атлантида вже розвинулася у велику цивілізацію, що мала палаци, храми та
освічених людей.
Він на мить зупинився, немов очікуючи, що Диґорі щось скаже. Та у хлопця з
кожною хвилиною наростала відраза до дядька, отож він просто мовчав.
— Тим часом, — продовжував дядько Ендрю, — я прикладав немалих зусиль для
вивчення інших напрямків магії (однак розводитися про них перед дитиною, гадаю,
недоречно). Пізнавши ці науки, я прийшов до чудової ідеї щодо речей, які мали бути у
тій скриньці. Шляхом багатьох дослідів я звузив коло пошуків. Мені довелося
познайомитися із кількома…гаразд, кількома до біса підозрілими особами і пройти
через кілька дуже неприємних ви-проб. Саме тоді я посивів. За задоволення стати
магом треба було заплатити. Моє здоров'я підірвалось остаточно. Проте я досяг успіху.
Нарешті я дійсно пізнав.
І хоча в кімнаті не існувало жодної реальної можливості до підслуховування, він
нахилився і продовжував говорити майже пошепки.
— Скринька атлантів містила в собі дещо, що було принесено з іншого світу, коли
наш світ лише зароджувався.
— Що там було? — запитав Диґорі, який мимоволі зацікавився знову.
— Тільки пил, — відповів дядько Ендрю, — дрібний, сухий пил. Нема на що й
глянути, нема чого показати. Скажеш: і це — за працю цілого життя. Ох, але коли я
подивився на цей пил, перед тим дуже старанно подбавши, аби часом його не
зачепити, і подумав, що кожна дрібка його колись належала іншому світові… Розумієш,
я не маю на увазі іншої планети. Планети є частиною нашого світу, і ти зміг би туди
потрапити, якби подолав відповідну відстань… я маю на увазі справді інший світ… іншу
природу… іншу світобудову… те, чого ти ніколи не досягнеш, навіть коли
подорожуватимеш крізь простір цього всесвіту безмежно довго… світ, якого можна
досягти лише за допомогою магії… ось! — Тут дядько Ендрю так сильно потер руки, що
пальці захрускотіли як феєрверк — Я зрозумів, — продовжував він, — що якщо надати
йому правильної форми, то цей порошок перенесе тебе назад, у те місце, звідки він
прибув. Труднощі, однак, полягали в тому, щоб знайти ту форму. Мої найперші досліди
виявилися невдалими. Я проводив їх на морських свинках: деякі з них просто вмирали,
деякі вибухали, немов маленькі бомби…
— Це було дуже жорстоко так чинити, — перебив Диґорі, у котрого колись теж
була морська свинка.
— І як тобі весь час вдається збивати мене з пантелику! — обурився дядько Ендрю.
— Ці тварини призначені для подібних експериментів! Я придбав їх собі! Стривай… на
чому я зупинився? Ага! Нарешті мені поталанило виготовити перстені, жовті перстені.
Але тут виникли нові труднощі. Я був цілком переконаний, що жовтий перстень може
перенести будь-які істоти, що торкнулися до нього, в Інше Місце. Але що з того, коли я
не зможу повернути їх назад, аби дізнатися, що вони там знайшли?
— А що з отими істотами? — поспитав Диґорі. — В гарненьку ж історію вони
влипли, коли не можуть повернутися назад!
— Ти далі продовжуєш дивитися на все під хибним кутом зору, — нетерпляче
перебив дядько Ендрю. — Хіба так важко зрозуміти, що мова йде про великий
експеримент? Мені необхідно дізнатися, яке воно, те Інше Місце, і якраз тому я їх туди
посилаю.
— Гаразд, то чому Ви не перенесетеся туди сам?
Навряд чи бачив коли-небудь Диґорі когось, кого б настільки вразило й образило
таке просте запитання, як його дядька.
— Я? Я?! — заволав дядько Ендрю, зірвавшись на рівні ноги. — Цей хлопець, видно,
зовсім з'їхав з глузду! В мої літа, з моїм здоров'ям ризикувати, піддавати себе
потрясінням та небезпекам, які чигають у чужому всесвіті? За все життя я не чув
більшого безглуздя! Та ти усвідомлюєш, що мелеш? Лиш поміркуй, що то значить —
Інший Світ… Це ж можна наткнутися на щось… щось…
— Я собі так думаю, Ви послали Поллі саме туди, — вимовив Диґорі. Його щоки
палали від гніву. — Все, що я можу на це сказати, — додав хлопець, — хоч Ви й мій
дядько, та повелися як боягуз, пославши дівчинку туди, куди сам боїтеся поткнути
носа.
— Цитьте, сер! — обірвав його дядько Ендрю, гримнувши рукою об стіл. — Я не
бажаю, щоб мене повчав якийсь замурзаний шмаркач. Ти нічого не розумієш. Я —
великий учений, чорнокнижник, посвячений, який здійснює експеримент. Без сумніву,
мені потрібні живі істоти, приречені на це. О Господи, він мені радить, аби я поспитав у
морських свинок дозволу їх використати! Глибин мудрості не осягнеш без жертовності!
А твоя думка про мою особисту участь просто сміховинна — це те саме, що наказати
генералові йти у бій як простому солдатові. Якби я загинув, що сталося би зі справою
цілого мого життя?
— Годі, облиште теревені, — обірвав його Диґорі. — Ви збираєтеся повернути
Поллі?
— Я намагався про це розповісти, коли ти так нечемно перебив мене, — ображено
сказав дядько Ендрю. — Нарешті я відкрив можливість зворотньої подорожі: зелені
перстені повертають назад.
— Але ж Поллі не має зеленого персня?
— Не має, — ствердив дядько Ендрю із жорстокою посмішкою.
— Тоді вона не може повернутися! — скрикнув Диґорі. — Це значить, що Ви
послали її на погибель!
— Вона може повернутися, — сказав дядько Ендрю, — якщо хтось піде за нею,
вдягнувши на руку жовтого персня і прихопивши зі собою два зелених: один — для
себе, а другий — для неї.
Тільки тепер Диґорі усвідомив, у яку пастку потрапив. Він уважно подивився на
дядька Ендрю. Уста хлопця широко відкрилися, але він не зронив ні слова, тільки дуже
зблід.
— Сподіваюся, — заявив дядько Ендрю високим і гучним голосом так, начебто він
був поважним дядечком, котрий роздає щедрі подарунки та добрі поради, —
сподіваюся, Диґорі, що ти не будеш боягузом. Мене б вельми засмутила думка, що
декому з нашої родини забракло честі та лицарства поспішити на допомогу… е-е… дамі
у біді.
— Замовкніть! — вигукнув Диґорі. — Якби у Вас була хоч крихта честі і всього
такого, Ви б самі туди подалися. Та я певен: цього не буде. Гаразд, бачу, що мушу йти.
Ви — чудовисько! Гадаю, що все було сплановано заздалегідь, гак, щоб Поллі
опинилася там, нічого не знаючи, і тепер мені доведеться йти по неї.
— Звичайно, — задоволено вишкірився дядько Ендрю у єхидній посмішці.
— Добре, я піду. Але є одна річ, про яку дуже хочу зараз сказати. Донині я не вірив
у магію. Тепер розумію, що це — дійсність. Якщо так, то, гадаю, всі старовинні казкові
оповіді є більш-менш правдивими. А Ви є просто злий та жорстокий чорнокнижниклиходій, як деякі з них у тих оповіданнях. Так от, я ніколи не читав історій, у яких
подібним типам урешті-решт не діставалося б на горіхи. Присягаюся, з Вами буде те
саме. Катюзі по заслузі!
Зі всього, що говорив Диґорі досі, це була перша думка, яка спрямувала його до
майбутнього щасливого кінця. Дядько Ендрю здригнувся. Його обличчя поступово
опанував тваринний жах — пана Ендрю стало навіть шкода. Проте він миттю оговтався
і витиснув, силувано посміхаючись:
— Ну годі, годі. Що ж, такі думки цілком природні для дитини, яка виховується
серед жінок. Старі бабські байки, га? Не думаю, що тобі потрібно хвилюватися про мою
безпеку, Диґорі. Було би ліпше, якби ти потурбувався про свою товаришку. Вона
зникла вже досить давно. І якщо там є якісь небезпеки… так-так-так, було би шкода
спізнитися на якусь хвильку.
— Не Ваша турбота! — люто відрубав Диґорі. — Мені остогидли Ваші теревені. Що я
маю робити?
— Ти мусиш навчитися керувати собою, мій хлопче, — холодно мовив дядько
Ендрю, — інакше виростеш геть як твоя тітонька Летті. Добре, перейдімо до справи. —
Він підвівся, одягнув пару рукавиць і наблизився до таці з перстенями. — Вони
спрацьовують тільки тоді, коли торкнеш їх голою рукою. В рукавицях я можу підняти
їх… ось так… і нічого не станеться. Отож, якщо покладеш один із них у свою кишеню, з
тобою нічого не трапиться. Але мусиш пам'ятати, щоб не запхати руку до кишені і
випадково не зачепити його. Лиш торкнешся жовтого персня — зникнеш із цього світу
А коли перебуваєш в Іншому Місці, думаю… звичайно, це ще не перевірено, однак я
припускаю, що як тільки торкнеш зелений перстень, то зникнеш там і, гадаю, з'явишся
знов у цьому світі. Далі. Я беру ці два зелені персні й опускаю у твою праву кишеню.
Добре запам'ятай собі, у якій кишені зелені перстені: 3 — зелений та П — права. "ЗП"
— зрозумів? Це значить "зелений у правій". Один перстень — для тебе, другий — для
малої. А тепер сам підніми жовтий перстень. На твоєму місці я натягнув би його на
палець — так не впустиш його на долівку.
Диґорі вже був готовий схопити персня, коли зупинився.
— Слухайте, — захвилювався він, — а що буде з мамою? А якщо вона запитає, де я?
— Швидше підеш — швидше повернешся, — бадьоро відповів дядько Ендрю.
— Але ж насправді я не впевнений, чи зможу повернутися.
Дядько Ендрю знизав плечима, попрямував до дверей, відімкнув їх, рвучко відчинив
і процідив:
— Ну що ж, чудово. Як бажаєш. Спускайся донизу і йди собі обідати. Покинь
дівчинку на розтерзання диким звірам. Нехай потопає або вмирає від голоду в Іншому
Світі і згине назавжди, якщо ти це допустиш. Мені однаково. Можливо, перед
підвечірком зайдеш до місіс Пламмер і поясниш їй, що вона вже ніколи більше не
побачить своєї донечки, бо ти злякався одягнути перстень.
— О, — вирвалось у хлопця, — як би я хотів уже зараз бути дорослим, щоб засадити
тобі у писок!
Тоді застібнувся на всі ґудзики, глибоко вдихнув і підняв перстень. Далі подумав —
і потому завжди так думав, — що інакше вчинити не міг.
Розділ 3. Ліс поміж світами
Дядько Ендрю та його кабінет одразу зникли. На хвильку все довкола
скаламутилось. Наступне, що усвідомив Диґорі, було м'яке зеленаве світло, яке падало
на нього згори, і повна темінь знизу. Хлопець ніяк не міг збагнути, чи стоїть він на
чомусь, чи сидить, а чи лежить. Здавалося, ніщо не торкається до нього. "Я, напевно, у
воді, — пробурмотів Диґорі, — або під водою". Тут він злякався, але тієї ж миті відчув,
що піднімається догори. Його голова раптом вихопилась на повітря, і він почав
видряпуватися на пологий берег невеликої калюжі, порослий густою зеленою травою.
Коли хлопець звівся на рівні ноги, то зауважив, що ані не змок, ані не засапався, як
того можна було очікувати після перебування під водою. Одяг був цілком сухий. Диґорі
стояв на березі невеликої калюжі, що мала не більше десяти футів у діаметрі, посеред
лісу. Дерева росли так щільно і були такими густими, що він не зміг побачити жодного
клаптика неба. Усе світло довкола було зеленаве, бо пробивалося крізь листя. Там,
нагорі, мабуть, світило дуже яскраве сонце, бо це зеленаве світло було насичене і
тепле. Це був найтихіший ліс, який тільки можна собі уявити. В ньому не було ні
пташок, ні комашок, ні звірів, ані вітру Здавалося, було чути, як ростуть дерева. Та
калюжка, з якої щойно вистрибнув Диґорі, не була єдиною. Де лиш сягав зір, усюди
рясно виблискували десятки інших. Здавалося, чуєш, як дерева п'ють своїм корінням
воду. Цей ліс був дуже живий. Коли згодом Диґорі намагався описати його, то сказав:
"Він був розкішний, як сливовий торт".
Найдивніше, що не встиг іще Диґорі роззирнутися як слід довкола, а вже
наполовину забув, як потрапив сюди. У кожному разі, він зовсім не думав ні про Поллі,
ні про дядька Ендрю, ані навіть про свою маму. Він не чув жодного страху, хвилювання
чи зацікавлення. Якби хтось за-питав його: "Звідки ти взявся?" — він, мабуть, відповів
би, що був тут завжди. Попри те, що нічого у ньому не змінилося, хлопець зараз
почував себе гак, ніби завжди перебував саме тут і ніколи не народжувався. Як
розповідав він пізніше, "то не було місце, де трапляються якісь події: дерева собі
ростуть, от і все".
Диґорі досить довго вдивлявся у ліс, коли врешті помітив сонну дівчинку, яка
лежала горілиць під деревом за декілька кроків од нього. Її очі були заплющені, але не
зовсім, немовби вона перебувала поміж сном та явою. Якийсь час він дивився на
дівчинку і нічого не казав. Тут вона розплющила очі і її погляд зупинився на хлопцеві.
Дівчинка також мовчала. Потім, усе ще уві сні, задоволено промовила:
— Здається, я тебе раніше бачила.
— Мені також так видається, — відповів Диґорі. — Ти вже давно тут?
— О, завжди, — сказала дівчинка. — А взагалі я не знаю… дуже давно.
— І я теж, — мовив Диґорі.
— Ні, ти — ні, — заперечила дівчинка, — адже я щойно бачила, як ти вистрибнув із
тієї калюжі.
— Так, можливо, — відповів Диґорі неуважно, — я забув.
Потім вони знову надовго замовкли.
— Слухай, — зненацька запитала дівчинка, — а ми справді колись раніше
здибалися? У моїй голові крутиться один спогад… як картинка… про хлопчика і
дівчинку, схожих на нас… які жили деінде… і щось там собі робили. Мабуть, то був
просто сон.
— По-моєму, я теж бачив схожий сон, — сказав Диґорі. — Про хлопця і дівчинку,
які були сусідами… і про якусь подорож поміж балками. Я пригадую, у дівчинки було
замурзане личко.
— А ти нічого не переплутав? У моєму сні вимазаний був хлопець.
— Я не пам'ятаю хлопчачого обличчя, — відповів Диґорі, а потім додав:
— Гей! А то що таке?
— О, та це морська свинка, — відповіла дівчинка. Справді, то була вгодована
морська свинка, яка щось нюшкувала серед трави. Свинку було перев'язано стрічкою,
до кінця якої прив'язано яскравого жовтого персня!
— Поглянь! Поглянь, — закричав Диґорі, — перстень! Подивися: у тебе на пальці
такий самий! І в мене теж!
Тепер дівчинка сіла, на її обличчі врешті з'явилося якесь зацікавлення. Діти пильно
вдивлялися одне в одного, намагаючись пригадати, а потім одночасно вигукнули:
"Містер Кеттерлі!" та "дядько Ендрю!" Тепер вони знали, хто вони такі, і почали
пригадувати всю історію. Після кількох хвилин жвавої розмови все було з'ясовано.
Диґорі розповів, яким мерзотником виявився дядько Ендрю.
— Що ми будемо тепер робити? — запитала Поллі. — Візьмемо морську свинку і
майнемо додому?
— Ну, це не горить, — широко позіхнув Диґорі.
— А я вважаю, що горить, — заперечила дівчинка. — Це місце таке тихе, таке
сонливе. Ти майже спиш. Якщо ми раз поступимося, то залишиться тільки лягти і
поринути у вічну дрімоту.
— Тут так до-обре, — протягнув Диґорі, широко позіхаючи.
— Я знаю, — сказала Поллі, — але нам необхідно повертатися.
Вона підвелася і почала обережно підступатися до морської свинки. А потім раптом
передумала.
— Може, ліпше залишити її тут? — запитала. — Поглянь, яка вона тут щаслива. А
твій дядько тільки знущатиметься з неї, якщо ми візьмемо її зі собою додому.
— Дійсно, так і буде, — відповів Диґорі. — Згадай лишень, як він повівся з нами. До
речі, а як ми повернемося додому?
— Стрибнемо назад у калюжу, гадаю.
Вони підійшли до краю калюжі і стали поруч, вдивляючись у спокійне плесо води.
Вода відбивала рясне зелене гілля, і це справляло враження, що калюжа дуже глибока.
— Ми не маємо купальників, — несміливо пробурмотіла Поллі.
— В цьому не виникне потреби, дурненька, — заспокоїв її Диґорі. — Ми стрибнемо
туди в одязі. Хіба не пригадуєш, що коли ти опинилася тут, то одяг твій не був мокрий?
— Ти вмієш плавати?
— Трохи. А ти?
— Гм… не дуже.
— Я думаю, що нам не доведеться плисти, — сказав Диґорі. — Адже ми хочемо
пірнути, правда?
Думка про стрибок у ту калюжу нікому з них особливо не припала до смаку, проте
вони не зізналися у цьому одне перед одним. Діти взялися за руки, полічили: "Раз…
два… три… пішли!" — і стрибнули. То був великий стрибок, і тому вони, звичайно,
заплющили очі, а коли розплющили, то виявили, що стоять, тримаючись за руки, в
тому ж зеленому лісі посеред тієї ж калюжі, що ледь доходила їм до кісточок. Діти
похапцем вистрибнули на сухий берег.
— Що ж, до біди, не так? — сполохано спитала Поллі, але не аж так перепуджено,
як Ви собі уявили, бо в тому лісі було важко чутися справді наляканим. Той ліс був
надзвичайно мирним.
— О, я знаю! — вигукнув Диґорі. — Ясно, що так не вийде. Ми все ще носимо жовті
перстені. Ти ж знаєш, що вони призначені для подорожі сюди. А додому нас повернуть
зелені. Ми мусимо замінити перстені. В тебе є кишені? Добре. Поклади жовтого персня
до лівої кишені. Я маю два зелених. Один — для тебе.
Вони натягнули зелені перстені і знову повернулися до калюжі. Але перед тим як
знову стрибнути, Диґорі раптом голосно зітхнув: "О-ох!"
— Що сталося? — здивувалася Поллі.
— Щойно мені спала така гарна думка, — відповів хлопець. — Як гадаєш, що то за
калюжі?
— А ти як думаєш?
— А те, що коли ми можемо повернутися у свій світ через цю калюжу, то чому б не
потрапити деінде, стрибнувши в іншу калабаньку? Напевно, кожна з них ховає у собі
інший світ.
— Так, але я думала, що ми вже побували в іншому світі, чи іншому місці, чи як там
твій дядько все це називав. Хочеш сказати, що…
— О, дядько Ендрю! — перебив Диґорі. — Я не певен, що він щось знає про це. Йому
завжди бракувало мужності податися сюди самому. Він тільки розводився про інший
світ. Але чи припускав він, що тих світів десятки?
— Думаєш, цей ліс може бути тільки одним із них?
— Ні, я маю сумнів, чи цей ліс узагалі є якимсь світом. Мабуть, це щось схоже на
перехідне місце.
Поллі розгублено озирнулась.
— Хіба не бачиш? — перепитав Диґорі. — Ну то поміркуй. Пригадай собі наш
тунель під черепицею. Його не можна назвати кімнатою жодного з будинків. По суті,
він не є справжньою частиною ні одного з них. Отож, коли опиняєшся в тунелі, можеш
пройти через нього у будь-який із будинків. Чи не може цей ліс бути чимось таким?..
Місцем, що не належить до жодного зі світів. Але якщо ти вже опинився тут, то можеш
звідси потрапити у всі інші світи.
— Ну добре, навіть якщо можна… — почала було Поллі, але Диґорі продовжував,
немовби і не чув її.
— Це, звичайно, все пояснює. Ось чому тут так тихо і сонно. Тут ніколи нічого не
стається. Як удома: в будинках люди розмовляють, їдять, роблять різні речі, а в
перехідних місцях — за стінами, над стелями, у підвалах або у нашому тунелі — не
відбувається нічого, Але коли вийдеш із тунелю, то зможеш опинитися у будь-якому
будинку. Я думаю, що ми можемо потрапити звідси в якесь чудове Куди-Завгодно!
Просто нам не треба стрибати у ту саму калюжу, через яку ми сюди прибули.
Принаймні поки що.
— Ліс поміж Світами, — мрійливо озвалася Поллі. — Звучить досить гарно.
— Давай, — промовив Дигорі, — яку калюжу оберемо?
— Стривай, — зупинила його Поллі, — я не стрибну у жодну з калюж, доки не
пересвідчимось, що зможемо повернутися додому через нашу стару. Ми ж навіть не
знаємо, чи вона пропустить нас назад.
— Еге ж, — сказав Диґорі, — й одразу потрапимо в лапи дядька Ендрю, котрий
повідбирає у нас перстені, і ми навіть ними не побавимося. Ні, дякую.
— А може, спробуємо пройти хоча б частину шляху назад через нашу калюжку, —
наполягала Поллі, — тільки б побачити, чи вона пускає. Щойно ми переконаємся, що
все гаразд, змінимо перстені і повернемося сюди ще до того, як по-справжньому
опинимося в кабінеті дядька Ендрю.
— Але чи зможемо пройти тільки частину шляху?
— Ну, наш шлях сюди забрав небагато часу. Думаю, повернемося також швидко.
Диґорі спробував було посперечатися, але зрештою пристав на пропозицію Поллі,
бо та навідріз відмовилася досліджувати будь-які нові світи, доки не впевниться, що
може повернутися назад у свій. Як і Диґорі, вона не боялася небезпек (наприклад, ос),
та її зовсім не цікавило розв'язування загадок, про які дотепер ніхто не чув. А от
Диґорі, навпаки, належав до тих людей, які прагнуть усе знати, і коли виріс, став
знаменитим професором Керком, з яким ми ще зустрінемося в інших книжках.
Після тривалої суперечки вони погодилися випробувати зелені перстені. ("Зелений
для повернення, — нагадав Диґорі, — щоб ти часом не забула, який є який".) Діти
взялися за руки і стрибнули. Але як тільки їм здалося, що вони повертаються у кабінет
до дядька Ендрю, ба ні, ще лиш у їхній світ, Поллі гукнула: "Міняєм!" — і вони поскидали зелені перстені й натягнули жовті. Диґорі дуже хотілося першому подати
команду, але Поллі не погодилась би.
Потім вони знову одягнули зелені перстені, взялися за руки, ще раз вигукнули:
"Раз… два… три… рушили!" Цього разу вийшло ліпше. Дуже важко пояснити Вам, як
воно виглядало, бо відбувалося все так швидко. Спочатку по чорному небу промайнули
яскраві цятки світла. Диґорі завжди вважав, що то були зорі, і навіть присягався, що
бачив зблизька Юпітер… так близько, що розгледів його супутники. Майже одразу по
тому з'явилися цілі квартали дахів із димарями, стало видно храм святого Павла, і діти
зрозуміли, що під ними Лондон. Можна було роздивитися крізь стіни і те, що діється
всередині будинків. Згодом діти побачили дядька Ендрю, правда, спершу дуже
невиразно, як у тумані, який, проте, поволі розсіювався, ніби наводили різкість
окуляра. За мить до того, як обриси дядька Ендрю мали стати зовсім чіткими, Поллі
скомандувала: "Міняєм!" — і вони перемінили перстені. Наш світ розвіявся як мариво,
а зелене світло, що лилося згори, ставало чимраз сильнішим, аж доки їхні голови не
вихопилися з калюжі, а вони самі не видряпалися на берег. І знову опинилися в лісі, що
обступив їх звідусіль, такий же зелений, яскравий та безмовний, як завжди.
— Ми тут! — вигукнув Диґорі. — Все гаразд! А тепер — за пригодами! В будь-яку
калюжу. Пішли. Давай спробуємо он ту.
— Стій! — зупинила його Поллі. — Хіба ми якось не позначимо нашу калюжу?
Вони прикипіли поглядом одне до одного й умить зблідли, усвідомивши, якої
жахливої помилки ледь не припустився Диґорі. У лісі було безліч калюж, і всі вони
були схожі одна на одну, а всі дерева були як близнята. Отож, якби діти раптом
віддалилися від тієї калюжки, що вела у наш світ, не позначивши її якоюсь міткою, то
шанси віднайти її знову були б один до ста.
Рука Диґорі трусилася як у лихоманці, коли він відкривав свого складаного ножика
і вирізав ним смужку дерну на березі, відкочуючи її набік. Ґрунт гарно пахнув і був
насиченого червонувато-коричневого кольору, тому вирізнявся на тлі зеленої трави.
— Як добре, що бодай один із нас не завсім позбавлений глузду, — сказала Поллі.
— Гаразд, досить вихвалятися, — насупився Диґорі. — Пішли далі, я хочу
подивитися, що там ув одній із тих калюж.
Поллі щось різко відказала йому. Хлопець не залишився у боргу, відповів іще
різкіше. Сварка тривала кілька хвилин, та, звісно, було би нудно описувати її до кінця.
Давайте перейдемо до того моменту, коли вони зупинилися перед невідомою калюжею.
Серця їхні калатали, а обличчя були радше перестрашені, коли, натягнувши жовті
перстені, вони взялися за руки і знову вигукнули:
— Раз… два… три… рушили!
Плесь! Знову нічого не вийшло. Ця калюжа виявилася звичайною калабанею.
Замість того, щоб потрапити у новий світ, вони тільки забризкалися по коліна, вдруге
за цей ранок (якщо це був ранок: здавалося, що у Лісі поміж Світами весь час була та
сама пора дня).
— Прокляття! — заволав Диґорі, — Що знову не так? Ми натягнули жовті перстені.
Все правильно — він говорив, що жовті призначені для подорожей в інший світ.
Але правда полягала в тому, що дядько Ендрю, не знаючи достеменно про Ліс
поміж Світами, мав хибне уявлення про перстені. Жовті перстені не переносили "за
межі", а зелені не повертали "назад додому", і взагалі, він обрав хибний напрямок для
своїх міркувань. Усі перстені були зроблені з деревини. Речовина жовтих перстенів
мала силу перенести вас до лісу, бо хотіла повернутися на своє природне, тобто
перехідне, місце. А те, з чого було зроблено зелені перстені, навпаки, прагнуло
полишити своє природне місце — саме через це зелені перстені переносили вас із лісу
у світ. Як бачите, дядько Ендрю працював із речами, яких по-справжньому не розумів.
Але так чинить більшість магів. Звичайно, Диґорі теж не знав повної правди ні тоді, ні
пізніше. Проте, коли діти поміркували над тим, що сталося, то вирішили випробувати
зелені перстені і подивитися, що трапиться.
— Як ти, так і я, — мовила Поллі. Але насправді вона це сказала тому, що в глибині
душі була тепер цілком певна, що жоден із перстенів не спрацює в новій калюжі і тому
не станеться нічого гіршого, ніж черговий "чвак" у болото. Не буду стверджувати, що
Диґорі думав інакше. Так чи інак, але коли вони натягнули зелені перстені, стали
перед калюжею і знову взялися за руки, то були значно веселішими і не такими
поважними, як уперше.
— Раз… два… три… рушили! — гукнув Диґорі. І вони стрибнули.
Розділ 4. Дзвін і молоток
Цього разу, без сумніву, магія подіяла. Вони мчали донизу, чимраз нижче, спершу
крізь темряву, а потім крізь щось незрозуміле, проте майже відчутне на дотик, що
вирувало і клубочилося навколо них. Воно світлішало. Раптом мандрівники відчули, що
стоять на чомусь твердому. За мить усе набрало чітких обрисів, і діти змогли
оглянутися.
— Яке дивне місце! — вигукнув Диґорі.
— Воно мені не подобається, — сказала Поллі, при цьому її голос зрадливо
затремтів.
Першим, що вони помітили, було світло. Воно не було схожим ні на сонячне, ні на
електричне, ні на світло гасової лампи або свічок, ні на будь-яке інше світло, яке вони
коли-небудь бачили. Воно було якимсь тьмяним, радше червонуватим, і зовсім
невеселим. Світилося рівно, без мерехтіння. Наші мандрівники стояли на вимощеній
площі, а навколо них догори здіймалися споруди. Без дахів. Діти перебували у
своєрідному подвір'ї. Небо було надзвичайно темне — синє аж до чорноти. Коли вони
це побачили, то здивувалися, що тут узагалі ще може бути якесь світло.
— Ну й кумедна ж тут погодка, — пожартував Диґорі. — Цікаво, ми що, опинилися
тут якраз перед грозою чи затемненням?
— Мені це не подобається, — повторила Поллі.
Обоє, не знати чого, заговорили пошепки. І хоча після стрибка вже не було жодної
причини триматися за руки, діти, однак, долонь не роз'єднували.
Подвір'я звідусіль оточували височені стіни. Вони мали багато вікон, але ті вікна
були без скла, і крізь них іззовні лилася лише глупа темінь. Нижче прозорали
велетенські арки, чорні пащі яких зяяли, немов вхід у залізничний тунель. Було досить
прохолодно.
Каміння, з якого все навколо було споруджене, здавалося червоним, але причиною
могло бути оте дивне світло. Все виглядало дуже старим. Бруківка, що нею вимощено
подвір'я, у багатьох місцях вищербилася. Камені не прилягали щільно одне до одного, а
краї були добряче вичовгані. Один із проходів під аркою був до половини завалений
щебенем. Двоє дітей крутилися на місці, оглядаючи усе подвір'я довкола. Причиною,
мабуть, був їхній страх перед кимсь… чи перед чимсь… що спостерігало за ними з
вікон, коли діти стояли до них спинами.
— Як гадаєш, тут хтось живе? — врешті, все ще пошепки, запитав Диґорі.
— Ні, — відповіла Поллі, — тут суцільні руїни. Ми не чули жодного звуку, відтоді як
опинилися тут.
— Давай постоїмо тихенько і послухаємо ще трохи, — запропонував Диґорі.
Так і вчинили, але єдине, що вони могли почути, було стукотіння їхніх власних
сердець. Це місце, щонайменше, було таким самим безмовним, як Ліс поміж Світами.
Та це безмов'я було інше. Тиша Лісу була багатою, теплою (здавалося, було чути, як
ростуть дерева) та сповненою життя, а ця була мертвою, холодною та пустою. Годі
уявити собі щось, що могло б рости тут.
— Вертаємося, — мовила Поллі.
— Але ж ми ще нічого не побачили, — заперечив Диґорі. — Тепер, коли опинилися
тут, ми просто зобов'язані оглянути все довкола.
— Я певна, що тут узагалі немає нічого цікавого.
— Ні, це не найліпша ідея: маєш чарівного персня, який може перенести тебе до
інших світів, і боїшся їх пізнавати, коли там опиняєшся.
— Хто би вже говорив про страх, — обурилася Поллі, висмикнувши руку.
— Мені просто здалося, що ти не дуже хочеш дослідокувати це місце.
— Я так, як і ти.
— Ми можемо втекти звідси одразу, коли захочемо, — заспокоїв її Диґорі. — Скинь
зеленого персня і поклади до правої кишені. Усе, що нам необхідно пам'ятати, — це те,
що жовтий перстень у лівій кишені. Ти можеш притримувати кишеню, лиш не пхай
руки досередини, а то ненароком зачепиш перстень і зникнеш.
Так вони і вчинили, а потім поволі рушили до великої брами, що вела вглиб
будинку. Коли ж зупинилися на порозі і зазирнули всередину, то побачили, що там не
так уже й темно, як вони спершу думали. Брама вела у величну напівтемну залу, яка,
видавалося, була порожня. Навпроти виднівся ряд колон. Колони увінчувалися арками,
крізь які просочувалося трохи більше отого немовби втомленого світла. Діти ступали
якомога обережніше, щоб не впасти у яку-небудь яму або не зашпортатись об щось.
Цей шлях здавався дуже довгим. Коли вони нарешті дісталися протилежного боку і
зайшли поміж колони, то опинилися в іншому, ще більшому подвір'ї.
— Воно не виглядає надто безпечним, — сказала Поллі, показуючи на одне місце,
де частина стіни випнулася назовні і, здавалося, от-от упаде на землю. Далі, між двома
арками, бракувало колони, тільки шматок її верхівки нависав, нічим не підтримуваний.
Було ясно, що площа ця стояла пусткою сотні, якщо не тисячі років.
— Якщо це все витримало аж дотепер, то, гадаю, протримається ще трохи, —
прошепотів Диґорі. — Але ми мусимо поводитися дуже обережно. Знаєш, іноді шум
спричиняє обвали, такі, як снігові лавини в Альпах.
Діти покинули подвір'я і зайшли до іншої брами. Там вони піднялися по величезних
сходах і пішли через галерею велетенських порожніх кімнат, що переходили одна в
одну. У малих дослідників аж голови почали паморочитися від усвідомлення справжніх
розмірів цієї споруди, Переходячи з кімнати до кімнати, діти очікували, що от-от
вийдуть назовні і подивляться, що ж за країна лежить довкола цього велетенського
палацу, але щоразу, виходячи із приміщення, вони знову опинялися у черговому
подвір'ї. То мали бути прегарні куточки, ті двори, у часи, коли тут жили люди. Ув
одному з них натрапили на водограй, що зображав велику кам'яну потвору із широко
розпростертими крильми і роззявленою пащею, у глибині якої виднівся кінчик трубки,
звідки колись струменіла вода. Нижче розмістився здоровецький кам'яний басейн,
тепер зовсім висхлий. В інших закутках подвір'я траплялися сухі пагони в'юнких
рослин, що щільно пообвивали колони, — деякі з колон, очевидно, саме через це й
позвалювалися. Однак усе воно було давним-давно мертве. Ніде не видно ні мурах, ні
павуків, ані будь-яких інших живих створінь, що їх можна б сподіватися побачити на
румовищі. Крізь побиті кам'яні плити прозирала лише суха земля без трави та моху.
Все, що їх оточувало, було таким похмурим, сумним та одноманітним, що навіть
Диґорі почав було подумувати, чи не ліпше б його натягнути жовті перстені та й
повернутися до теплого, зеленого, живого лісу у перехідному місці, коли ж вони
опинилися перед двома величезними дверима, зробленими з якогось металу, схожого
на золото. Одна полонина була прочинена. Ясно, що діти вирішили зазирнути до
середини. І відразу ж подалися назад, затамувавши подих: там, усередині, нарешті
виявилося щось, варте уваги.
Діти зазирнули вдруге і їм здалося, що кімната вщерть заповнена людьми. Сотні
людей сиділи, зберігаючи при цьому цілковитий безрух. Поллі та Диґорі — як Ви,
мабуть, здогадалися — на якийсь час також завмерли, вдивляючись у цю з'яву. Та
хутко вони дійшли висновку, що ті постаті не можуть бути справжніми людьми, бо від
них не долинало жодного звуку, жодного подиху, не видно було жодного пороху. Вони
радше були схожими на чудово виконані воскові фігури, якщо Вам доводилося щось
таке бачити.
Цього разу ініціативу перебрала на себе Поллі. Було в тій кімнаті щось таке, що
зацікавило її значно більше, ніж Диґорі: всі постаті були в розкішних строях. Якщо б
Ви, як Поллі, цікавилися одягом, Вам би також закортіло роздивитися ті шати
зблизька. Розмаїття барв і їх перелив робили цю кімнату не те щоб веселою, але, у
кожному разі, яскравою та величною, порівняно із тими запилюженими порожніми
залами. Кімната мала багато вікон і в ній, зрозуміло, було значно світліше.
Мені важко описати ті шати. Всі постаті були в мантіях та з коронами на головах. Ті
мантії були і малинові, і срібно-сірі, і темно-пурпурові, і яскраво-зелені. На них були
вигаптувані взори, квіти і дивовижні звірі. З корон і важких разків намиста холодно
визирало яскраве коштовне каміння вражаючих розмірів — воно проглядало з будьякого кутка, де лиш сягало око.
— Як цей одяг міг так добре зберегтися? — запитала
Поллі.
— Магія, — прошепотів Диґорі. — Хіба ти не відчуваєш її? Присягаюся, що, ціла
кімната просякнута нею. Я відчув це, як тільки ми увійшли сюди.
— Будь яке з цього вбрання вартує сотні фунтів стерлінгів, — замислено промовила
Поллі.
Та Диґорі більше цікавили обличчя. Дійсно, там було що роздивлятися. Люди
сиділи рядами на кам'яних лавах попід стінами, від стін лави амфітеатром спускалися
до середини кімнати. Середина кімнати лишалася порожньою. Можна було зійти
додолу й оглянути всі обличчя по черзі.
— Думаю, то були гарні люди, — сказав Диґорі.
Поллі кивнула на знак згоди. Всі обличчя, які їм вдалося роздивитися, справді були
гарними. І чоловіки, і жінки здавалися добрими, мудрими. Скидалося на те, що всі вони
походили з надзвичайної раси. Коли ж діти спустилися дещо нижче, їм відкрилися інші
лиця, сповнені величі. Якщо Ви коли-небудь зустрінете живих людей, схожих на них, то
зможете собі уявити справжніх принців та королів. Діти ступили ще кілька кроків й
опинилися серед облич, які справляли враження дуже вольових, гордих, щасливих, але
безжальних. То було вже майже посередині кімнати. Далі — ще нещадніші. Потому
були теж невблаганні, але вже не такі щасливі. На тих лицях навіть позначився відчай,
немов ці люди вчинили жахливі речі і страждали через це. Найбільше зацікавлення
викликала остання постать — жінка, одягнена найрозкішніше з-посеред усіх, дуже
висока (хоча всі постаті в цій кімнаті були вищими, аніж люди у нашому світі) і така
жорстока та пихата, що дітям просто перехопило подих. Однак вона також була
прекрасною. Багато років по тому Диґорі, ставши поважним чоловіком, говорив, що
ніколи у своєму житті не зустрічав жінки, прекраснішої за неї. За-ради справедливості
слід додати: Поллі натомість твердила, що не змогла запримітити в ній якоїсь особливої
принади.
Як я казав, ця жінка була останньою, проте навколо неї було багато порожніх лав,
ніби кімната була призначена для значно більшої колекції фігур.
— Мені так кортить дізнатися, що ж тут дійсно трапилося, — загорівся Диґорі. —
Давай повернемося і прочитаємо таблицю, що на тій штуці посеред кімнати.
Та штука не була властиво таблицею. То була квадратна колона близько чотирьох
футів заввишки, увінчана миленькою золотою аркою. З арки звисав невеличкий
золотий дзвін, а поруч лежав маленький золотий молоточок, щоб дзвонити.
— Цікаво… цікаво… дуже цікаво, — бурмотів Диґорі.
— Схоже, тут щось написано, — промовила Поллі, нахилившись додолу й
оглядаючи один бік колони.
— Оце так, справді написано, — кивнув головою хлопець. — Шкода, ми, певно, не
зможемо це прочитати.
— Чому ні? Не думаю, — відповіла Поллі.
Вони обоє придивилися пильніше, та — як Ви й сподівалися — літери, викарбувані
на камені, були незнайомими. Але тут сталося щось надзвичайне: як тільки вони
вдивилися у ті письмена уважніше, то виявили, що розуміють їх, хоча обриси літер ніби
і не змінилися.
Якби Диґорі пригадав собі, що він говорив декілька хвилин тому, а саме що ця
кімната зачарована, він здогадався б, що магія почала діяти. Але в ту мить він був до
нестями захоплений, аби на це зважати. Він далі міркував про той напис на колоні. І
незабаром вони обоє його збагнули. Зміст послання був приблизно таким… принаймні
мого суть, хоча сама поезія звучала вочевидь краще:
О Незнайомцю, спраглий чину й слави,
зроби свій вибір, вдаривши у дзвін.
Діждися Долі, що зійде на кін
ув образі нещастя чи навали,
а може, одкровення й перемін.
Діждись її — й пізнаєш чар Безумства,
що зведе тебе у тлін.
Стривожиш дзвін —
Погибелі примару розбудить він.
— Нізащо! — вигукнула Поллі. — Не треба нам ніякої навали!
— Ох, ну чому ти вважаєш, що це погано?! — спалахнув Диґорі. — Ми ж не можемо
зараз піти звідси. Нас завжди мучитимуть докори сумління, що ми так і не довідалися,
що могло статися, коли вдарити у дзвін. Я не маю наміру повертатися додому, аби
пізніше збожеволіти через цю думку. Нізащо!
— Не будь таким дурним, — заперечила Поллі. — Було б чого. Ну і що з того, що
може щось статися?
— Я вважаю, що тільки зовсім звихнутий обмежує себе в пошуках істини. Розумієш,
тут діє магія. Я вже відчуваю на собі її вплив.
— А я ні, — роздратовано заявила Поллі. — Так чи інак, а я тобі не вірю. Ти просто
вдаєш.
— Оце й усе, на що ти здатна, — відповів Диґорі. — Це тому, що ти дівчина. Дівчата
ніколи не прагнуть щось знати, тільки пліткують і варнякають казна-що про зайнятих
справою людей.
— Ось-ось, зараз ти нагадуєш мені твого дядька Ендрю, — вколола його Поллі.
— Чому ти ухиляєшся від суті? — перебив її Диґорі. — Все, про що йдеться, є…
— Як це схоже на чоловіків! — у свою чергу криком обірвала його Поллі, а потім
швиденько додала, вже звичайним тоном:
— І не кажи мені, що я геть чисто як жінка, а то будеш останнім перебрехою.
— Й уві сні мені не наснилося б назвати таку шмаркулю, як ти, жінкою, —
насупився Диґорі.
— О, то це я — шмаркуля?! Я? — по-справжньому розгнівалася Поллі. — Гаразд,
тоді тобі більше немає потреби морочитися зі мною: я забираюся. З мене досить цієї
діри. І ти мені також остогид… ти, груба, пихата, вперта свиня!
— Досить! — гарикнув Диґорі голосніше, ніж сам того хотів, бо побачив, як рука
Поллі потяглася до кишені по жовтий перстень. Я не можу виправдати його наступного
вчинку, за який він пізніше так каявся (зрештою, так чинить дуже багато людей): Поллі
не встигла й торкнутися кишені, бо Диґорі ухопив її за зап'ясток і викрутив руку
дівчинки за спину аж під самі лопатки. Далі, заволодівши так само і другою рукою, він
рушив уперед, схопив молоточок і легенько тенькнув у золотий дзвін. Аж тоді відпустив
дівчинку. Розлетівшись у різні боки, вони попадали на землю і свердлили одне одного
неприязними поглядами, важко відсапуючись. Поллі почала було щось кричати, не гак
від образи чи сильного болю в руці, як від лютого гніву, коли щось змусило їх цілком
забути про суперечку.
Як тільки дзвін було розбуджено, він озвався такою солодкою нотою, що Вам і не
снилося. Звук був негучний, але не завмирав, бринів далі. Мало того, він наростав і за
якусь хвильку дзвін загудів сильніше. А невдовзі діти, якби спробували щось сказати,
просто не почули б одне одного. Вони, правда, і не думали про це, бо стояли з
роззявленими ротами. Ще трохи — і звук сягнув такої сили, що заглушив би і їхні
крики. І продовжував наростати: на одній ноті, безперервним чарівним бринінням. Але
та чарівність крила у собі щось страхітливе. І справді, повітря у кімнаті затремтіло, а
кам'яна підлога задрижала просто у дітей під ногами. Тоді почав долучатися інший
звук, неясний і теж якийсь згубний. Спершу він нагадував тарахкотіння далекого
потяга, а пізніше — падіння зрубаного дерева. Дітям учувався скрегіт величезних брил.
У цю ж мить несподівано загуркотіло вже зовсім близько. Дослідників мало не звалило
з ніг, бо в одному кутку кімнати обвалилося майже чверть стелі; великі уламки
кам'яної кладки всіяли підлогу довкола, а стіни захиталися. Нараз гудіння дзвону
припинилося. Хмари пилу осіли. Все знову затихло.
Причину обвалу склепіння так ніколи і не було з'ясовано. Може, винна була магія,
а може, нестерпно потужний звук дзвона, що коливався із частотою, супроти якої ті
крихкі стіни не могли встояти.
— Ну, гадаю, тепер ти задоволений, — важко відсапуючись, сказала Поллі.
— Так! Принаймні з цим покінчено, — відповів Диґорі. Так вони собі обоє думали,
але насправді ніколи в житті не помилялися гірше.
Розділ 5. Руйнівне слово
Діти стояли обличчям одне до одного перед колоною, на якій було підвішено
дзвона. Він усе ще тремтів, однак не видавав більше жодного звуку. Раптом вони
почули неголосний шурхіт, що долинув з уцілілої частини кімнати. Діти блискавично
обернулися на нього. Одна із пишно зодягнених постатей, та, що сиділа окремо від
інших, — жінка, яка видалася Диґорі такою прекрасною, — підводилася зі своєї лави.
Коли ж випросталася на увесь зріст, діти побачили, що вона вища, аніж вони собі
гадали. Відразу стало ясно, не так через корону та шати, як через блиск її очей та
вигин вуст, що то велика королева. Вона оглянула всю кімнату, побачила ушкодження,
побачила дітей, але з її обличчя неможливо було прочитати, що вона думає про все це і
чи взагалі хоч трохи здивована. Королева рушила вперед сягнистим кроком.
— Хто розбудив мене? Хто зламав чари? — спитала вона.
— Здається, я, — відповів Диґорі.
— Ти?! — промовила королева, поклавши свою руку йому на плече. Та рука, біла і
прекрасна, була міцна як сталеві обценьки — Диґорі це відчув. — Ти? Але ж ти тільки
дитина, звичайна дитина. З першого погляду видно, що у твоїх жилах немає ні краплі
королівської чи хоча б шляхетної крові. Як же ти посмів проникнути в цю оселю?
— Ми потрапили сюди з іншого світу, завдяки магії, — відповіла Поллі, яка
подумала, що настав час королеві звернути трохи уваги і на неї, а не видивлятися весь
час на Диґорі.
— Це правда? — перепитала королева, продовжуючи розглядати хлопця, і бровою
не повівши у бік Поллі.
— Так, правда, — ствердив він.
Королева другою рукою взяла його за підборіддя і змусила Диґорі підняти голову,
аби ліпше роздивитися його обличчя. Диґорі спробував було витримати її пронизливий
погляд, та йому довелося швидко опустити очі. Було щось таке у цій жінці, що
заволоділо хлопцем. Хвильку-другу королева вивчала його обличчя, а потім,
відпустивши підборіддя, оголосила рішенець:
— Ні, ти не чаклун. На тобі немає знаку. Ти, мабуть, тільки служка чаклуна. Ти
прибув сюди завдяки чужій, а не власній магії.
— То магія мого дядька Ендрю, — сказав Диґорі.
У цю хвилину, не в самій кімнаті, а десь зовсім близько, щось загуркотіло,
заскреготало, заревіло: валився мур. Підлога аж задвигтіла.
— Тут зараз дуже небезпечно, — промовила королева. — Палац будь-якої миті може
завалитися. Якщо ми негайно звідси не заберемося, то загинемо під руїнами. — Вона
сповістила про це так спокійно, немовби просто говорила про пору дня. — Ходімо, —
додала вона і вхопила обох дітей за руки.
Поллі, яка вже недолюблювала королеву і почувалася ображеною, це зовсім не
сподобалося. Якби її воля, вона б висмикнула руку. Що ж до королеви, то вона
розмовляла дуже повільно, зате діяла блискавично. Доки Поллі розмірковувала, що ж
воно таке діється, королева довгою і сильною рукою піймала ліву руку дівчинки, і на це
не було ради. "Жахлива жінка, — подумала Поллі, — і така сильна, що зламає мій
зап'ясток одним лиш пальцем. І тепер, коли вона вчепилася в мою лівицю, я не зможу
до-бути жовтого персня. Якби спробувати дотягнутися правою рукою, то можна було б
ухопити його, але вона може зацікавитися, що я роблю. Хай там що, але їй не треба
знати про перстені. Маю надію, що у Диґорі стане глузду гримати язика за зубами.
Може, вдасться нишком перемовитися з ним".
Королева вивела їх із зали постатей у довгий коридор, а потім повела крізь
справжній лабіринт залів, сходів Та внутрішніх двориків. Знову і знову чули вони, як
обвалюються частини палацу, іноді зовсім поруч. Велетенська арка загриміла за ними,
ледь вони встигли її минути. Королева просувалася дуже швидко і тягнула за собою
дітей, які мусили бігти підтюпцем, проте сама вона не виявляла жодного переляку.
Диґорі подумав: "Вона дивовижно хоробра. І сильна. Ось хто заслуговує називатися
королевою! Я все ж сподіваюсь, що вона відкриє нам історію цього місця".
Королева мимохідь ділилася деякими подробицями, як-от: "Ось там двері до
підземної в'язниці", або "Отой коридор веде до головних катівень", або ще "Тут колись
був старовинний зал для учт, куди мій прадід запросив на бенкет аж сімсот шляхтичів і
знищив їх усіх, перш ніж вони вдосталь погостилися. Вони замислили зраду".
Тепер утікачі опинилися у такій величезній та бундючній залі, якої в житті ще не
бачили. "Якщо судити з її розмірів та величезних дверей навпроти, — міркував Диґорі,
— ми мали б нарешті вийти до головного входу". Як виявилося, він мав цілковиту рацію.
Двері, зовсім чорні, зроблені чи то з ебенового дерева, чи то з якогось металу, якого
немає у нашому світі, були зачинені на багато засувів, левова частина яких кріпилася
надто високо, аби їх досягти. До того ж, усі ті засуви були такі важкі, що зрушити їх з
місця здавалося неможливим. "Цікаво, — подумав хлопець, — як же вони
відсуваються?" Королева відпустила його руку, а свою звела догори. Вона випросталася
на весь зріст і завмерла. Потім щось промовила — діти не змогли зрозуміти, що саме,
але звучало воно моторошно, — а потім зробила рух рукою, немовби щось кинула у
напрямку дверей. І ті височезні та важезні двері затріпотіли, наче були зроблені з
легкого шовку, а потім розсипалися, та так, що від них залишилася лише купа пороху
на порозі.
— Ф'ю-ю-іть! — присвиснув Диґорі.
— Чи володіє твій господар-чаклун, твій дядько, такою силою, як я? — запитала
королева, знову міцно хапаючи руку Диґорі. — А зрештою, пізніше я дізнаюсь про це
сама. Тим часом запам'ятай те, що побачив. Ось що стається із тими перешкодами або
людьми, які опиняються на моєму шляху.
Через порожній одвірок полилося набагато більше світла, аніж досі, тому коли
королева провела їх уперед, діти не здивувались, вийшовши на відкритий простір.
Вітер, що обвівав їхні обличчя, був холодний і якийсь… несвіжий. Вони опинились на
високій терасі, а внизу під ними розпростерся величний краєвид.
Низько, майже над обрієм, висіло велике червоне світило, значно більше за наше
сонце. Диґорі одразу відчув, що воно теж, мабуть, набагато старше за наше: сонце
перед своїм кінцем утомлено споглядало цей світ. Угорі ліворуч світилася самотня
зоря, велика та яскрава. Ось і все, що вони побачили у темному небі. Обидва світила
справляли гнітюче враження. А внизу, куди лиш сягав зір, навсібіч простягалося
величезне місто, у якому не було видно жодної живої душі. І всі його храми, вежі,
піраміди, палаци та мости у променях того прив'ялого сонця відкидали довгі примарні
тіні. Колись містом протікала ріка, проте вода уже давно зникла, залишилося лише
широкі річище, засипане сірим пилом..
— Поглянь пильно на те все, чого жодні очі не побачать ніколи, — промовила
королева. — Таким був Черн, цей величавий град, місто Царя Царів, чудо світу, а може,
й усіх світів. Чи владарює, хлопче, твій дядько над яким-небудь містом, схожим на це?
— Ні, — відповів Диґорі. Він хотів було пояснити, що дядько Ендрю взагалі не
владарює над жодними містами, але королева продовжувала:
— Тепер воно безмовне. Та я стояла тут, коли все повітря було переповнене
звуками Черну: тупотом ніг, рипінням коліс, стогоном невільників, громом колісниць та
гуркотом священних барабанів у храмах. Я стояла тут; уже перед самим кінцем, коли
ревище битви долинало з кожної вулиці, а води ріки Черну стали багряними від крові…
Вона затнулась на мить і додала:
— І все це в один момент назавжди перекреслила одна жінка.
— Хто? — несміливо запитав Диґорі, хоча він уже здогадувався, якою буде
відповідь.
— Я, — відповіла королева. — Я, Джейдіс, остання королева, королева світу.
Обоє дітей завмерли, ловлячи дрижаки на холодному вітрі.
— У цьому завинила моя сестра, — продовжила королева. — Це вона мене довела.
Нехай прокльони всіх Сил упокоять її навіки! Якоїсь миті я була готова укласти мир…
так, і заодно: зберегти їй життя, за умови, що вона поступиться мені троном. Проте
вона не схотіла. Її гординя знищила цілий світ. Після того як почалася війна, було
навіть укладено урочисту присягу, що жодна зі сторін не використає магії. Та коли вона
зламала угоду, що мені залишалося робити? Дурепа! Буцім їй не було відомо, що я
володію грізнішою магією, ніж вона. Вона навіть не знала, що мені відома таємниця
Руйнівного Слова. Чи вона собі гадала… вона завжди була слабодуха… що я не
насмілюсь ужити його?
— А яке воно? — поспитав Диґорі.
— Це була таємниця із таємниць, — відповіла королева Джейдіс. — Воно давно було
відоме великим королям нашої раси. То було слово, що, супроводжуване належним
обрядом, могло знищити всі живі істоти, за винятком того, хто його вимовив. Але
древні королі були слабкими та м'якосердими. Вони зв'язали себе і всіх, хто приходив
після них, великими присягами ніколи навіть не шукати знань про це слово. Однак мені
вдалося розшукати його у таємному сховку, і за це я заплатила жахливу ціну. Я не
пускала його в хід доти, доки вона не примусила мене. Я знову і знову намагалася
перемогти її усіма іншими засобами. Я проливала кров моїх армій як воду…
— Потвора! — пробурмотіла Поллі.
— Остання велика битва, — вела далі королева, — клекотіла три доби саме тут, у
Черні. Упродовж трьох днів я невідступно спостерігала за нею звідси. Я не
скористалася своєю силою, доки не впав мій останній воїн, доки та негідниця, моя
сестра, на чолі бунтівників не дісталася до середини тих величавих сходів, що ведуть з
міста на терасу. Тоді я вичекала, доки ми зблизились настільки, що могли розгледіти
обличчя одна одної. Вона кресонула мене злющими очима і вигукнула: "Перемога!" —
"Так, — відказала я, — перемога, але не твоя!" Отоді і вимовлено Руйнівне Слово. А за
мить я залишилася єдиною живою істотою під сонцем.
— А люди? — аж зайшовся від хвилювання Диґорі.
— Що люди, хлопче? — запитала королева.
— Всі звичайні люди, — долучилась Поллі, — всі, хто не вчинив Вам жодної шкоди!
Жінки, діти, тварини?!
— Ти що, не розумієш? — мовила у відповідь королева (вона й далі зверталася
тільки до Диґорі). — Я була королевою, а вони всі були моїми людьми. У чому ж суть
їхнього існування, як не у тому, аби виконувати мою волю?
— Це просто жах, що їх усіх спіткало, — сказав хлопець.
— Я забула, що ти всього лиш звичайний хлопчисько. Хіба тобі збагнути державні
справи? Мусиш закарбувати собі, дитино: те, що може бути хибним для тебе або
подібних до тебе людей, не є помилкою для такої королеви, як я. На наших плечах
лежить увесь тягар світу. Ми повинні бути вільними від будь-яких правил. Наша доля
висока і самотня.
Диґорі раптом пригадав, що дядько Ендрю вживав такі ж слова. Проте з уст
королеви Джейдіс вони пролунали значно величніше. Можливо, тому, що дядько
Ендрю не мав семи футів зросту і не був таким красивим.
— А що Ви зробили потім? — запитав Диґорі.
— Я накинула чари на зал, де вже сиділи постаті моїх предків. І сила тих чарів була
такою, що я спала би серед них, як статуя, не потребуючи ні їжі, ні тепла, тисячі років,
аж доки хтось прийде і, вдаривши у дзвін, розбудить мене.
— Це Руйнівне Слово зробило ваше сонце таким? — поцікавився Диґорі.
— Яким таким? — не зрозуміла Джейдіс.
— Ну, таким великим, червоним і таким холодним.
— Воно завжди таке було, — відповіла Джейдіс. — Принаймні останні сотні, а може,
і тисячі років. Хіба у вашому світі інакше сонце?
— Звичайно, воно менше і жовтіше. І дає значно більше тепла.
Королева протягнула: "А-а-а!" — і Диґорі побачив на її обличчі той самий хижий та
жадібний вираз, як раніше у дядька Ендрю.
— Так, — вимовила королева, — ваш світ молодший.
Вона на хвилю замовкла, ще раз глянувши на пустельне місто… Якщо вона і
шкодувала за всім тим злом, що вчинила, то все одно цього не показувала. Потім
сказала:
— Ну що ж, давайте збиратися. Тут тепер холодно, наприкінці всіх віків.
— Куди збиратися? — вигукнули разом діти.
— Як куди? — здивувалася Джейдіс. — У ваш світ, ясна річ.
Поллі і Диґорі ошелешено переглянулись. Поллі одразу була не сподобалася
королева. Але і Диґорі, вислухавши всю історію, тепер збагнув, що знає про королеву
достатньо, аби зробити належні висновки. Цілком очевидно, що вона не була тією
особою, котру варто брати зі собою додому. Навіть якби діти і хотіли, то не знали, як це
здійснити. Чого вони справді бажали, то це втекти самим. Але Поллі ніяк не могла
добратися до свого персня, а Диґорі не міг покинути її саму. Він побуряковів і почав,
затинаючись:
— Н-н-наш світ? Я не… не знаю, ч-чи Вам би хотілося туди потрапити.
— А чого ж іще вас сюди прислано, як не за мною? — здивувалася Джейдіс.
— Я певен, що Вам узагалі не захочеться у наш світ, — пробелькотів Диґорі. — Те
місце не для неї — правда, Поллі? Там дуже нудно, нема на що й глянути, правда?
— Незабаром буде на що подивитися, коли ним заволодію я, — відповіла королева.
— О, але Ви не зможете, — заперечив Диґорі. — Наш світ не такий, як цей. Знаєте,
Вам там не дозволять.
Королева зневажливо посміхнулася:
— Багато великих королів, — сказала вона, — вважали, що можуть стати на заваді
дому Черну. Проте всі вони впали, а їхні гучні імена забуто. Дурний хлопчисько! Ти
думаєш, що я, з моєю красою та магією, не кину весь твій світ собі під ноги? Навіть
року не мине! Підготуй свої заклинання і передай мені їх зараз же!
— Це вже повне свинство, — промовив Диґорі до Поллі.
— Може, ти турбуєшся про свого дядька? — запитала Джейдіс. — Але якщо він
воздасть мені належні почесті, то збереже собі життя і трон. Я не збираюся боротися
супроти нього. Він, мабуть, великий чаклун, якщо знайшов спосіб послати вас сюди.
Він король усього вашого світу чи тільки якоїсь його частини?
— Він не є жодним королем, — відповів Диґорі.
— Ти брешеш! — розсердилася королева. — Хіба магія не пов'язана з королівською
кров'ю? Хто і коли чув, що звичайнісінькі люди можуть бути чаклунами? Я все одно
довідаюся правду, скажеш ти мені її чи ні. Твій дядько — великий король і великий
чаклун вашого світу! І завдяки своєму вмінню він побачив тінь мого обличчя у якомусь
чарівному дзеркалі або зачарованому плесі. Захопившись моєю красою, він створив
могутнє заклинання, яке потрясло основи вашого світу, відтак послав вас через
неміряну безодню поміж світами, щоб ви просили моєї прихильності і привели мене до
нього. Кажи, хіба не так усе було?
— Ну, не зовсім, — ухильно відповів Диґорі.
— Не зовсім! — вигукнула Поллі. — Цілковита нісенітниця від початку до кінця.
— Рабине! — розгнівано крикнула королева, обернувшись, до Поллі, і боляче
схопила дівчинку за волосся. Та коли вона це зробила, то відпустила руки дітей.
— Вже! — скрикнув Диґорі.
— Швидше! — вигукнула Поллі. Їх руки притьмом сягнули до кишень. Не треба
було навіть одягати перстені на пальці: як тільки діти до них торкнулися, увесь той
похмурий світ зник із їхніх очей. Діти стрімголов мчали догори, а навколо них
згущувалося тепле зелене світло.
Розділ 6. У дядька Ендрю починаються клопоти
— Відпусти! Відпусти! — лементувала Поллі.
— Я не тримаю тебе! — крикнув Диґорі.
Тут їхні голови вихопилися з калюжі і їх знову огорнула сонячна тиша Лісу поміж
Світами. Вона здалася їм іще багатшою, теплішою та миролюбнішою, після того як
вони покинули те висхле румовище. Я гадаю, що якби їм випала нагода, то діти знову з
радістю забули б, ким були і звідки прибули, вляглись би на траву і, задоволені собою,
напівдрімотно прислухалися, як ростуть дерева. Проте цього разу трапилося щось, що
змусило їх бути напоготові: як тільки вони видерлися на траву, то виявили, що не самі.
Королева, або чаклунка (називайте її, як Вам більше до вподоби), виринула разом із
ними, чіпко тримаючись за волосся Поллі. Ось чому Поллі так борсалася.
Це, до речі, виявило ще одну чудодійну властивість перстенів, про яку дядько
Ендрю не розповів Диґорі, бо й сам не знав. Аби перестрибнути в інший світ за
допомогою тих перстенів, зовсім не обов'язково було їх одягати чи торкатися до них
самому. Достатньо торкнути того, у кого вони є. В цьому випадку перстені діють як
магніти. Адже кожному відомо, що коли підняти догори шпильку магнітом, то друга
шпилька також притягнеться до першої.
Якби Ви побачили королеву Джейдіс тут, у лісі, то по-мітили б, що виглядає вона
інакше. Вона була тепер такою блідою, що майже вся її врода зблякла. Королева
зіщулилась і дуже важко дихала, немов повітря цього лісу душило її. Тепер ніхто з дітей
ані крапельки її не боявся.
— Відпустіть! Відпустіть моє волосся, — скрикнула Поллі, — Що Вам треба?
— Гей, відпустіть її волосся. Швидко! — також крикнув Диґорі.
Вони кинулися на Джейдіс і почали з нею боротися. Діти виявилися сильнішими і
вмить змусили її відступити. Чаклунка заточилася і подалася назад, сапаючи ротом, а в
її очах промайнув жах.
— Швидше, Диґорі! — вигукнула Поллі. — Міняймо перстені і гайда в нашу
калюжу.
— Допоможіть! Допоможіть! Змилуйтеся!.. — розпачливим кволим голосом просила
чаклунка, плентаючись за ними. — Візьміть мене зі собою. Ви не можете залишити
мене у цьому жахливому місці. Воно мене вбиває.
— Ось Вам і державні справи, — зловтішно відрізала Поллі, — ті самі, що й тоді,
коли Ви знищили всіх людей у вашому світі. Давай швидше, Диґорі!
Вони натягнули зелені перстені, але Диґорі зупинився:
— От клопіт! Що ж нам робити? Він відчув якийсь жаль до королеви.
— Та не будь віслюком, — гукнула Поллі. — Десять до одного, що вона тільки вдає.
Давай мерщій!
І діти пірнули у свою калюжу. "Як добре, що ми її позначили", — подумала Поллі.
Тільки-но вони стрибнули, Диґорі відчув, як два холодні пальці міцно вчепились за його
вухо. Діти занурилися повністю, потім навколо почали проступати обриси нашого світу.
Чаклунка ще дужче стиснула вухо хлопця — сила явно поверталася до неї. Диґорі
боровся і хвицав ногами, проте це нічогісінько не дало. Через мить вони опинилися у
кабінеті дядька Ендрю. Той саме був там і здивовано витріщився на дивну істоту, що її
Диґорі притягнув з іншого світу.
Дядькові було чого витріщатись. Диґорі та Поллі також не зводили очей із Джейдіс.
Не викликало сумніву, що чаклунка поборола свою слабкість. І ось вона опинилася у
нашому світі, перед дядьком Ендрю, поміж наших звичайних речей. Дядькові просто
перехопило подих. Там, у Черні, чаклунка була досить стривожена, а тут, у Лондоні її
вигляд навівав жах. А ще вони собі зовсім не уявляли, якою великою вона була. "Оце
велетка!" — зиркнувши на неї, подумав Диґорі, і мав рацію, бо, власне кажучи, Джейдіс
належала до роду велетів у королівській родині Черну. Проте навіть її зріст не міг
змагатися з її красою, люттю та дикістю. Вона виглядала в десятки разів моторнішою,
ніж усі ті люди, яких хлопцеві доводилося зустрічати у Лондоні. Дядько Ендрю
кланявся, потирав руки і лупав очима, правду кажучи, смертельно переляканий. Поряд
із чаклункою він виглядав геть жалюгідно. Та, як розповідала згодом Поллі, було щось
у їхніх обличчях, у їх виразах, що робило їх схожими — особливий погляд, властивий
для всіх злих чародіїв, "знак", якого чаклунка не могла найти на обличчі Диґорі. Одне
було добре: уздрівши їх разом, Ви вже ніколи не злякалися би дядька Ендрю, так само
як хробака після зустрічі з отруйною змією або корови після оскаженілого бугая.
"Фу! — подумав собі Диґорі. — І це він — маг? У жодному разі. А ось вона справді
чаклунка!"
Дядько Ендрю далі потирав руки і розкланювався. Він пробував щось дуже чемно
сказати, але у нього в роті так пересохло, що не міг видусити зі себе і звуку. Його
"експеримент" із перстенями, як він це називав, удався набагато ліпше, ніж сам
"експериментатор" того сподівався. І хоча дядько Ендрю цілими роками бавився у
магію, він завжди умудрявся уникати небезпеки (наскільки міг) за кошт інших. Нічого
схожого на цю подію з ним досі не траплялося.
І тут заговорила Джейдіс. Вона промовила неголосно, проте було щось, у тому тоні
таке, що змусило задрижати всю кімнату.
— Де той чаклун, що викликав мене у цей світ?
— А-а… а-а… мадам, — у дядька Ендрю просто відвисла щелепа, — мені випала така
честь… найвище задоволення… щонайнесподіваніша радість… якщо тільки я зможу
трохи підготуватися… я… я…
— Де той чаклун, йолопе? — повторила Джейдіс.
— Це… це я, мадам. Сподіваюся, Ви пробачите ті… е-е… витівки, які ці неслухняні
діти собі дозволили. Я запевняю Вас, що не було жодних намірів…
— Ти?! — грізно перепитала королева. Потім вона сливе одним махом перетнула
кімнату і згребла у свою велетенську жменю всю дядькову сиву кучму, а потім закинула його голову назад так, що та аж вивернулася. Тоді Джейдіс узялася вивчати
його обличчя, достоту так само, як і Диґорі у палаці Черну. Дядько Ендрю кліпав і весь
час нервово облизував губи. Врешті вона відпустила його, але так раптово, що той
просто упав навзнак біля стіни.
— Бачу, — зронила вона презирливо, — що ти чаклун… певного роду. Встань,
собако, чого розвалився, ніби говориш із рівнею? Як ти добрався до знань магії? Можу
заприсягтися, що ти не королівської крові.
— Так… а, може, не зовсім так, — пробелькотів дядько Ендрю, — не зовсім
королівської, мем. Рід Кеттерлі, поза тим, дуже старовинний. Так, мем, це старий
дорсетширський рід.
— Замовкни, — сказала чаклунка. — Мені вже ясно, що ти за один. Ти — дрібний
нікчемний чорнокнижник, який навчається за правилами та книжками. Але ні у твоїй
крові, ні у серці немає справжньої магії. Такого штабу чаклуни перевелися у моєму
світі ще тисячі років тому. Але гаразд: у цьому світі я дозволяю тобі бути моїм слугою.
— Я був би вельми щасливий… у захваті від будь-якої служби… із задоволенням,
запевняю Вас.
— Цить! Ти забагато патякаєш. Слухай своє перше завдання. Я бачу, що ми зараз у
великому місті. Дістань мені негайно колісницю чи килим-літак, а чи добре
об'їждженого дракона, чи ще щось, що належиться персонам королівської крові твого
краю. Потім поведеш мене туди, де я зможу вбратися в одежі і коштовності та набрати
собі рабів, як пасує моєму станові. Завтра я розпочинаю підкорення цього світу.
— Я… я… я вже біжу й одразу викличу візника, — у дядька Ендрю знову відвисла
щелепа.
— Стій, — зупинила його чаклунка, тільки-но він узявся за клямку. — І думати
забудь про зраду. Мої очі бачать крізь стіни, я читаю думки людей. Я слідкуватиму за
тобою, хай де б ти подався. За першої ознаки непокори я накладу на тебе такі закляття,
що будь-який предмет, на який сядеш, буде для тебе як розпечене залізо, а якщо
приляжеш на ліжку, то ноги твої скують невидимі брили льоду. Тепер іди.
Старий чоловік вийшов геть, нагадуючи своїм виглядом побитого пса, що підібгав
хвіст під ноги.
Тепер діти боялися, що Джейдіс пригадає їм усе, що сталося у лісі. Але, як
виявилося, вона не згадала про це ні тоді, ні згодом. Думаю (як, зрештою, і Диґорі), її
розум був таким, що взагалі не міг пам'ятати того тихого місця. Хай як часто Ви би її
туди брали і хай як довго там її залишали, вона все одно нічого би про це не знала.
Тепер, коли вони залишилися з нею самі, чаклунка їх просто не помічала. І це також
було їй притаманне. У Черні вона не зауважувала Поллі, хіба лиш наостанок кинула
погляд у її бік, бо саме Диґорі був тим, кого вона хотіла використати. Тепер, коли в неї
був дядько Ендрю, вона не помічала і Диґорі. Гадаю, більшість чаклунів така. Вони не
цікавляться ні речами, ні людьми, якщо не збираються їх використати. Вони страшенно
практичні. Отож у кімнаті на хвильку-другу запала тиша. Але тут-таки Джейдіс від
нетерплячки почала постукувати ногою по підлозі.
Раптом вона промовила, немов сама до себе:
— Що той старий дурень робить? Треба було взяти батога.
Вона розгнівано вийшла з кімнати на розшуки дядька Ендрю, навіть не глянувши
на дітей.
— Фу-у! — полегшено зітхнула Поллі. — А тепер я мушу бігти додому. Вже так
пізно. Я ще встигну на обід.
— Добре, але повертайся чимскоріш, — попрохав Диґорі. — Просто нестерпно, що
ця відьма опинилася тут. Ми мусимо виробити якийсь план.
— Треба дякувати твоєму дядькові, — сказала Поллі. — Через нього сталася уся ця
халепа з магією.
— Але ти повернешся, правда? Дідько б його побрав, ти ж не залишиш мене сам-насам з такою бідою?
— Я піду додому через тунель, — дещо холодно мовила Поллі. — Це найкоротша
дорога. Кажеш, хочеш, аби я повернулася? То чи не міг би ти спочатку попросити
вибачення?
— Попросити вибачення?! — вигукнув Диґорі. — Оце так! Ну хіба це не схоже на
дівчисьок? А що я такого зробив?
— Нічого, звісно, — саркастично відповіла Поллі, — тільки ледь не викрутив мені
руку, як боягузливий задирака, у тій кімнаті з восковими опудалами. Тільки вдарив
молотком у дзвін, як останній дурень. Тільки загаявся у лісі так, що вона мала час
ухопити тебе за вухо, перш ніж ми стрибнули у нашу калюжу Все.
— О, здивовано промовив Диґорі, — Добре, добре, вибач, будь ласка. Я дійсно дуже
шкодую, що так сталося у тій кімнаті з фігурами. Справді, вибач. А тепер, будь така
добра, повертайся. Я опинюся у страшенній скруті, якщо ти не прийдеш.
— Не думаю, що це може тобі чимсь загрожувати. Це ж для пана Кеттерлі
приготоване розпечене крісло чи лід у ліжку, хіба ні?
— Не в тому справа, — заперечив Диґорі. — Я хвилююся за маму. Уяви собі, що ця
істота входить до неї у кімнату… Мама може перелякатися до смерті.
— Так, справді, — погодилась Поллі зовсім іншим тоном. — Добре, ми укладаємо
мир. Я повернуся назад, як тільки зможу. Але зараз мені треба йти.
І вона поповзла крізь маленькі дверцята в тунель. Цей темний простір поміж
балками, що кілька годин тому здавався таким таємничим та до трему цікавим, зараз
виглядав зовсім буденно.
А зараз ми мусимо повернутися до дядька Ендрю. Його бідне старе серце геть
вистрибувало з грудей, коли він, похитуючись і обтираючи носовичком чоло, спускався
сходами з горища. Далі він зайшов до своєї спальні, що містилася на поверх нижче,
замкнувся зісередини і відразу почав намацувати у шафі для одягу пляшку та шклянку,
які переховував там од тітоньки Летті. Дядько налив собі по вінця якогось гидкого
дорослого напою і вихилив одним духом. Потім глибоко зітхнув.
— Чесне слово, — сказав він сам до себе, — мене просто калатає. Я розчавлений! І
це в мої роки!
Він налив собі вдруге і теж вихилив. Потім почав переодягатися. Ви ніколи не
бачили подібного вбрання, проте я ще таке пам'ятаю. Дядько Ендрю одягнув високого
сліпучого накрохмаленого комірця, що змушував тримати підборіддя весь час високо
піднятим. Далі дістав білу гаптовану камізельку. На грудях камізельку прикрашав
ланцюжок золотого годинника. Потім одягнув найкращого сюртука, що служив йому
тільки на весілля та похорони, вийняв парадного циліндра і здмухнув із нього
невидимий порох. На скрині стояла ваза з квітами (її поставила туди тітонька Летті).
Дядько Ендрю висмикнув одну квітку і запхав її у петлицю сюртука. З маленької
шухлядки вийняв чистий носовичок (таких гарних тепер не купиш) і скропив його
кількома краплями парфумів. Далі взяв своє пенсне із товстою чорною стрічкою,
почепив його на носа і подивився на себе в дзеркало.
Як відомо, діти часто роблять всілякі дурниці, але й дорослі чинять свої. В цю мить
дядько Ендрю став дурним у дуже дорослий спосіб. Зараз, коли чаклунки не було поряд
у кімнаті, він швидко забув, як вона його налякала і думав лише про її дивовижну
красу. "З біса гарна жінка, сер, з біса гарна жінка. Досконале створіння", — бурмотів
раз-у-раз до себе. До того ж, він якось примудрився забути, що це діти привели за
собою оте "досконале створіння", ба більше: йому втелющилось у голові, що саме він,
власною персоною, за допомогою своєї магії викликав її з незвіданих світів.
— Ендрю, мій хлопчику, — заворкотав він сам до себе, вихиляючись перед
дзеркалом, — ти диявольськи добре, як на твій вік, збережений парубок. Показний,
ставний чоловік, сер.
Бачите, старому бевзеві приверзлося, що чаклунка закохана в нього. Напевно, до
цього призвели ті дві шклянки, а ще його найкраще вбрання. У кожному разі, він був
марнославний як півень. Через марнославство власне і став чорнокнижником.
Він одімкнув двері, зійшов донизу, послав служницю по бричку (в ті часи кожен мав
достатньо обслуги) і заглянув до вітальні. Там, як він і сподівався, побачив тітоньку
Летті. Вона саме лагодила матрац. Матрац лежав на підлозі біля вікна, а тітонька Летті
навколішки стояла на ньому.
— Ах, Летиціє, люба моя, — замуркотів дядько Ендрю, — я… ах… повинен піти.
Позич-но мені зо п'ять фунтів, і будеш гарною дічинкою.
("Дічинка" — саме так він вимовляв слово "дівчинка".)
— Ні, Ендрю, любий, — відповіла тітонька Летті спокійним, твердим голосом, не
підводячи голови від своєї роботи, — я вже тобі сотню разів говорила, що не
позичатиму тобі грошей.
— Але зараз, благаю, не будь такою нестерпною, моя люба дічинко, — скрикнув
дядько Ендрю. — Це дуже важливо. Ти поставиш мене у дуже скрутне становище, якщо
відмовиш.
— Ендрю, — промовила тітонька Летті, дивлячись йому просто у вічі, — я дивуюся,
як у тебе вистачає нахабства просити у мене гроші.
За тими словами крилася стара і нудна історія, що тяглася між дорослими. Вам
достатньо знати лише, що дядько Ендрю своїм "керуванням бізнесовими справами
Летті, задля неї, звичайно ж", байдикуванням упродовж цілого життя, величезними
рахунками за бренді та сигари (які тітонька Летті змушена була щоразу оплачувати)
зробив її значно біднішою, ніж вона була тридцять років тому.
— Моя люба дічинко, — правив своєї дядько Ендрю, — ти не розумієш. Я матиму
сьогодні цілком непередбачувані витрати. Мені доведеться декого розважати. Годі вже,
не будь такою занудою.
— І кого ти, на милість, збираєшся розважати, Ендрю? — спитала тітонька Летті.
— Е… щойно до нас прибув винятково видатний гість.
— Видатна брехня, — відрубала тітонька Летті. — За останню годину ніхто не
дзвонив.
І в цю мить двері до кімнати раптом розчахнулися навстіж. Тітонька Летті
озирнулася і зі здивованням уздріла на порозі незвичайну жінку, розкішно одягнуту, з
оголеними руками та блискучими очима. То була чаклунка.
Розділ 7. Що трапилося перед дверима
— Гей, рабе, скільки я маю чекати на мою колісницю? — загриміла чаклунка.
Дядько Ендрю аж присів від страху. Тепер, коли вона опинилася поряд, усі немудрі
думки, що вроїлися йому перед дзеркалом, умить вивітрили. Тітонька Летті відразу
підвелася з колін і вийшла на середину кімнати.
— І хто ж ця молода особа, Ендрю, можна довідатись? — крижаним тоном запитала
тітонька Летті.
— Видатна чужоземка… д-дуже важлива п-персона, — затинаючись, промимрив
дядько Ендрю.
— Дурниці! — відрізала тітонька Летті, а потім, обернувшись, до чаклунки:
— Ану геть із мого дому негайно, ти, безсоромнице, або я пошлю за поліцією!
Тітонька Летті гадала, що чаклунка належить до мандрівного цирку, — тітонька ж
ніколи не схвалювала вигляду оголених рук.
— Що це за одна? — спитала Джейдіс. — Опустись на коліна, нікчемо, перед тим як
я розпорошу тебе.
— Тільки без міцних висловів у моєму домі, якщо Ваша ласка, молодичко, —
спокійно відповіла тітонька Летті.
У ту ж мить, як здалося дядькові Ендрю, королева, немов пружина, випросталася
на весь свій велетенський зріст. З її очей посипалися іскри: гнівним жестом вона
викинула вперед руку і водночас викрикнула якесь закляття, яке пролунало дуже
моторошно. Це були ті самі слова, які зовсім недавно перетворили на пил велику браму
палацу в Черні. Але — нічого не сталося, хіба лишень тітонька Летті, міркуючи, що ті
моторошні слова були вимовлені англійською мовою, сказала:
— Я так і думала: ця жінка п'яна. П'яна! Вона навіть не може виразно говорити.
Це, певно, була жахлива мить для чаклунки, коли вона раптом усвідомила, що її
здатність перетворювати людей на порох, що ніколи не підводила у її власному світі, у
нашому світі і не збиралася проявлятись. Але чаклунка ні на секунду не втратила
голови. Довго не роздумуючи над невдачею, вона стрибнула вперед, ухопила тітоньку
Летті за шию і попід коліна, піднесла її над головою так легко, немовби тітка була не
важчою за ляльку, і жбурнула через кімнату Коли тітка Летті "у польоті" розтинала
повітря, на порозі з'явилася служниця (якій випав на диво насичений подіями ранок) і
сповістила:
— Сер, коли Ваша ласка, прибув кеб.
— Поведеш мене далі, рабе, — звернулася чаклунка до дядька Ендрю. Той почав
було белькотіти щось про "прикре насильство… справді, треба протестувати", та від
одного погляду Джейдіс занімів. Вона потягла його з кімнати і виволокла з будинку.
Диґорі збігав сходами саме в ту мить, як за ними грюкнули вхідні двері.
— О Боже! — вигукнув він. — Вона вирвалась у Лондон! Із дядьком Ендрю! Цікаво,
що ж тепер буде?
— Паничу Диґорі, — обізвалася служниця (якій дійсно випав чудовий день), —
думаю, що пані Кеттерлі трохи забилась, — і вони обоє побігли у вітальню з'ясувати, що
ж трапилося. Якби тітонька Летті гепнулась на голу підлогу або навіть на килим,
думаю, вона переламала б усі кістки, але, на превелике щастя, вона приземлилась на
матрац. Тітонька Летті була літньою панею, але міцної статури — тітки часто бувають
такими у поважному віці. Після того як "вільний політ" завершився, вона нюхнула
англійської солі, посиділа ще кілька хвилин і повідомила, що з нею нічого особливого
не сталося, якщо не рахувати кількох синців. Дуже швидко вона знову опанувала
ситуацію.
— Саро, — звернулася тітка до служниці (якій ще ніколи не траплявся такий день),
— негайно біжи до найближчого поліцейського відділку і повідом їх, що тут вештається
особливо небезпечна божевільна. Обід для пані Керк я приготую сама.
Пані Керк була, звісно, мамою Диґорі. Коли з обідом для мами упорались, небіж із
тіткою пообідали самі. Після цього Диґорі глибоко замислився.
Проблема полягала в тому, як повернути чаклунку до її світу або хоча б чимскоріш
викинути з нашого. Хай там що, але не можна дозволити, щоб вона лютувала у будинку.
Мама не повинна її бачити. І, якщо це можливо, вберегти б іще й Лондон від її гніву.
Диґорі не було у вітальні, коли чаклунка спробувала "розпорошити" тітоньку Летті, але
він бачив, як розсипалася на дрібний пил брама у Черні Він знав страшну силу
чаклунки, але не знав, що у нашому світі вона всю її втратила. Він також знав про її
наміри звоювати наш світ і розумів, що у цю хвилину вона могла зруйнувати
Букінгемський Палац або Будинок Парламенту, а поліцейські на своїх постах
перетворилися б на купки пилу. І він не знав, як це запобігти. "Але ж перстені,
здається, діють як магніти, — зненацька осяяло його. — Якщо я тільки доторкнуся до
неї, а потім до жовтого персня, ми обоє опинимося у Лісі поміж Світами. Цікаво, вона
там знову ослабне? Чи впливає там щось на неї, чи то було просто потрясіння від того,
що її висмикнули з її світу? Здається, я мушу ризикнути. Але як мені відшукати це
чудовисько? Не думаю, що тітка Летті дозволить мені вийти з дому, навіть якщо я не
розповім, куди збираюся. Крім того, навряд чи я роздобуду більше, ніж два пенси. А
мені здалось би трохи грошей на омнібуси та конки, якщо хочу об'їздити весь Лондон. У
кожному разі, не маю жодної путящої ідеї, де її шукати. Цікаво, дядько Ендрю все ще з
нею?"
Скидалося на те, що єдиним виходом було чекати і сподіватися, що дядько Ендрю з
чаклункою повернуться назад. Як тільки вони з'являться, він мусить притьмом вибігти,
вчепитися за неї і торкнутися жовтого персня ще до того, як вона переступить поріг. А
це означало, що він мусить стерегти вхідні двері, як кіт мишачу нірку. Диґорі не
насмілювався покинути свого поста ні на мить. Саме тому він зайшов до їдальні і, як то
кажуть, "прилип" до вікна. То був так званий еркер, вікно з виступом, з якого було
видно сходи ґанку та вулицю попід вікнами, отож ніхто не зміг би прослизнути у двері
поза увагою хлопця. "Цікаво, а що зараз робить Поллі?" — подумав Диґорі.
Перші півгодини тягнулися для нього нестерпно довго. Але Ви не будете нудитися,
бо я тимчасом розповім про Поллі. Вона повернулась додому, запізнившись на обід, із
заляпаними болотом мештами та мокрими панчохами. Коли її запитали, де вона
тинялась і чому так заталапалась, дівчинка відповіла, що гуляла з Диґорі Керком. На
подальші розпитування вона відказала, що забруднила ноги в калюжі, а калюжа та
була в лісі. Кода ж спитали, де був той ліс, вона відповіла, що не знає. На запитання, чи
не було це часом у парку, вона досить правдиво сказала, що, мабуть, то був своєрідний
парк. З того всього мама Поллі дійшла висновку, що Поллі пішла з дому, нікого не
попередивши, забрела у невідомий район Лондона, у якийсь незнайомий парк, де
бавилась, вистрибуючи по калабанях. Далі Поллі почула, що вона була страшенно
неслухняною і що варто було би заборонити їй бавитися надалі з "отим Керком", аби
знову не трапилося чогось подібного. Тоді її нагодували обідом, але зовсім без ласих
шматочків, а потім відправили у ліжко на добрих дві години. Такі покарання були
цілком звичною справою у ті дні.
Отож коли Диґорі пантрував вулицю з їдальні, Поллі лежала в ліжку, й обоє думали
про те, як страшенно повільно тягнеться час. Як на мене, то я би волів радше бути у
становищі Поллі: їй треба було лишень дочекатися, доки спливуть оті дві години. А ось
Диґорі щоразу здригався, почувши, як проїхав кеб або пекарський фургон чи як за
рогом пробіг служка м'ясника, і думав: "Це вона", — а потім розумів, що помилився. І
поміж тими даремними тривогами, здавалось, минала година за годиною, годинник
далі собі цокав, а високо над головою об шибку билася велика муха. Це був один із тих
будинків, де пополудні ставало тихо й нудно і, здавалося, завжди пахло смаженою
бараниною.
Під час цього нескінченного вичікування та виглядання сталася одна невеличка
подія, яку я мушу згадати, бо пізніше з нею пов'яжеться дещо важливе. Одна пані
прийшла провідати маму Диґорі і принесла трохи вино-граду. Оскільки двері до їдальні
були прочинені, Диґорі ненароком підслухав розмову, яка відбулася у залі між тією
панею та тітонькою Летті.
— Який чудовий виноград! — долинув голос тітки. — Думаю, що якщо щось і може
поліпшити її стан, то саме це. Але бідна мила крихітка Мейбл! Боюся, що тепер тільки
фрукти з Країни Молодості зможуть допомогти їй. У цьому світі ніщо вже не зарадить.
Потім вони заговорили тихше і так швидко, що хлопець не зміг більше нічого
розібрати. Якби він почув про Країну Молодості кілька днів тому, то подумав би, що
тітонька Летті просто балакає собі без якогось особливого змісту, як ото часто чинять
дорослі, і хтозна чи ця розмова зацікавила б його. І тепер хлопець мислив майже так
само. Та раптом збагнув: тепер йому відомо (навіть якщо тітоньці Летті — ні), що там
таки насправді є інші світи, і він сам побував ув одному із них. У такому разі десь там
могла бути справжня Країна Молодості. А в ній може бути все що завгодно. Там, у
якомусь зі світів, може рости плід, який дійсно потрафить вилікувати його маму! І о-о…
Гаразд, самі знаєте, що відчуваєш, коли починаєш сподіватися на ліпше у безнадійній
ситуації. Вам майже хочеться побитися з цією надією, бо воно занадто добре, аби було
правдою, в той час як Вас уже спіткало стільки розчаровань. Ось такі почуття
змагалися у серці Диґорі. Але ці спроби сиротину не змогли згасити надію. Це могло…
так, так, саме це й могло бути правдою. Стільки незвичайних речей уже здійснилося. Й
у нього є чарівні перстені. Там мають бути світи, у які можна потрапити через будь-яку
калюжу в Лісі. Він може перепробувати їх усіх. І тоді… мама знову одужає. Все знову
налагодиться. Диґорі зовсім забув про чаклунку. Його рука вже потяглася до жовтого
персня, коли раптом він почув шум галопу.
"Гей, що це? — насторожився Диґорі. — Пожежна машина? Цікаво, що за будинок
горить? О, наближається сюди. Та це ж вона!.."
Гадаю, нема потреби пояснювати, кого він мав на увазі.
Спершу мчав кеб. Сидіння візника було порожнім. З даху кеба — ні, не сидячи, а
навстоячки, чудово зберігаючи рівновагу, коли кеб на повній швидкості, задерши
колесо, вихопився з-за рогу, — конем правувала Джейдіс — Королева над Королевами,
Гроза Черну! Її зуби біліли, очі палали вогнем, а довге волосся майоріло за спиною,
немов хвіст комети. Джейдіс немилосердно шмагала коня. Ніздрі бідолашної тварини
були широко роздуті, почервоніли і вкрилися піною. Кінь божевільно гнав просто на
вхідні двері. Він промчав за дюйм від вуличного ліхтаря, а потім став дибки. Кеб
урізався у вуличний ліхтар і розтрощився на шматки. У мить удару чаклунка різко
відштовхнулась і, здійснивши карколомний стрибок, гепнула на спину коня. Вона
вмостилася верхи і, нахилившись уперед, щось прошепотіла йому на вухо. Від того
жеребець анітрохи не заспокоївся, а ще більше знавіснів. Він знову здибився і заіржав
так, наче зойкнув. Здавалося, що кричали і його копита, і зуби, й очі, і розмаяна грива.
Тільки дуже вправний вершник зміг би зараз на ньому втриматися.
Перш ніж Диґорі встиг перевести подих, сталася ще сила подій. Другий кеб
появився майже відразу за першим і різко загальмував поряд; із нього вистрибнув
огрядний чоловік, а за ним — поліціянт. Потім примчав ще один повіз із двома
поліціянтами. За ними, на велосипедах, ще зо двадцять чоловік (в основному хлопчакирозсильні). Всі вони дзеленчали велосипедними дзвониками, репетували, свистіли та
галайкали. Наприкінці сунув іще натовп піших роззяв. Люди були розпалені бігом і
дуже задоволені собою. В усіх будинках на вулиці миттєво розчахнулися вікна, а
покоївки та воротарі повибігали на ґанки. Всі хотіли побачити чудасію.
Тим часом з-під уламків кеба почав виборсуватись якийсь літній добродій. Кілька
людей поспішили йому на допомогу, проте один шарпав бідолаху в один бік, а другий —
в інший. Можливо, той зарадив би собі сам у ліпший спосіб. Диґорі подумав, що літній
добродій, мабуть, є дядьком Ендрю, але обличчя неможливо було роздивитися: високий
циліндр наліз йому на голову по самі плечі.
Диґорі вискочив з будинку і приєднався до натовпу.
— Ось ця жінка! Ось вона! — вигукував огрядний пан, указуючи на Джейдіс. —
Застосуйте Вашу владу, констебле. Вона нанесла шкоду моїй крамниці на сотні й тисячі
фунтів! Погляньте на отой разок перлів на її шиї. Він мій! А ще вона підбила мені око.
Чого Вам іще треба?
— О, вона виглядає на дужу молодичку, — озвався якийсь чоловік із натовпу. — Я
би х'тів побачити того синяка. Чудово! Вона, певно, добряче попрацювала! Ну хіба не
силачка?!
— Вам би, містере, прикласти до Вашого синця добрячий шмат сирого м'яса, ось що
Вам треба, — звернувся до гладуна служка м'ясника.
— Ану, — озвався старший поліціянт, — що тут коїться?
— Кажу вам, вона… — почав було огрядний пан, коли хтось із натовпу вигукнув:
— Не дозволяйте тому старому з кеба вислизнути. Це він привів її.
Старому добродієві, яким дійсно виявився дядько Ендрю, саме вдалося вигребтися
з-під уламків. Він випростався і почав розтирати свої синці.
— Ану, — повторив поліціянт, обернувшись до нього, — що тут відбувається?
— Бу-бу-бу, — донісся з циліндра голос дядька Ендрю.
— Годі! — суворо перебив його поліціянт. — Дивіться мені, тут уже не до жартів.
Скиньте того циліндра, чуєте?
Це було набагато легше сказати, ніж виконати. Проте коли дядько Ендрю,
помоцувавшись якийсь час із циліндром, таки не дав йому ради, підбігло двоє
поліціянтів, учепилися за криси і з силою смикнули.
— Дякую вам, дякую вам, — слабким голосом сказав дядько Ендрю. — Дякую вам.
Любі мої, я страшенно потовчений. Чи не зміг би хтось налити мені чарочку бренді?..
— А тепер скажіть мені, будь ласка, — звернувся до дядька Ендрю поліціянт,
витягуючи дуже великий записник і дуже маленький олівчик, — Ви відповідаєте за цю
молоду жінку, он там?
— Обережно! — пролунало кілька голосів, і поліціянт вчасно відстрибнув назад.
Кінь намагався вдарити його заднім копитом і, можливо, навіть убив би. Чаклунка
розвернула коня до натовпу і смикнула назад так, що той задніми ногами опинився на
тротуарі. В руці вона тримала довгого блискучого ножа, яким обтяла посторонки,
звільнивши коня із запрягу.
Увесь той час Диґорі намагався вибрати місце, з якого міг би дістатися до
чаклунки. Це було зовсім непросто, бо було надто багато людей. А щоб опинитися з
іншого боку йому потрібно було прошмигнути між кінськими копитами та огорожею,
що оточувала клаптик землі перед будинком. Якщо Ви трохи знаєтеся на конях, а тим
більше якби побачили, в якому стані зараз перебував цей жеребець, то зрозуміли б, що
протиснутися повз нього було справою досить небезпечною. Диґорі розумівся на конях,
проте він зціпив зуби і, незважаючи на страх, приготувався до прориву, тільки-но
випаде слушна нагода.
Крізь натовп, допомагаючи собі плечима, уперед проштовхувався червоновидий
чолов'яга у капелюсі-казанку:
— Привіт! Гей, служба, — звернувся він до поліціянта, — то мій кінь, що он та ньому
сидить, а то мій кеб, що он та його розтрощила на друзки.
— Не всі одразу, прошу вас, не всі одразу, — озвався поліціянт.
— Але він не може чекати, — вказуючи на змиленого жеребця, наполягав візник. —
Я знаю цього коня ліпше, ніж ви. Він незвичайний. Його батько служив у кавалерії, ось
що. О! І якщо ця молодичка далі буде так з ним бавитися, то геть замордує. Ось, дайте
мені його забрати.
Поліціянт тільки й чекав слушної нагоди, щоб відсунутися подалі від коня. Візник
ступив крок ближче, глипнув на Джейдіс і мовив до неї неласкаво:
— А зараз, панянко, дозвольте мені віяти його за вудила і — вже злізайте. Ви, я
бачу, панія і не бажаєте неприємностей, правда? Вам треба додому, випити горня
доброго чаю і лягти собі спочити. Потім будете чутися набагато ліпше.
Водночас він протягнув руку до коня, промовляючи:
— Спокійно, Перчику, старенький. Заспокойся вже.
І тоді вперше озвалася чаклунка:
— Собако! — шулікою злинув її чіткий, холодний голос над юрбою, заглушаючи всі
звуки довкола. — Собако, забери руки від нашого королівського скакуна! Ми є
імператриця Джейдіс.
Розділ 8. Бійка біля вуличного ліхтаря
— Ха! Г'імператриця, кажеш? Це ще треба перевірити, — сказав хтось.
А інший докинув:
— Тричі "слава" Г'імператриці Різницького Ножа!
Більшість голосів підтримала його.
Обличчя чаклунки запалало рум'янцем і вона дуже вишукано вклонилася. Та
вигуки "слава" потонули у вибухові реготу, і Джейдіс усвідомила, що з неї просто
кепкують. Вираз її обличчя миттю змінився. Вона перекинула ножа в ліву руку і далі,
без усякого попередження, зробила те, на що неможливо було дивитися без страху.
Легко, без зусиль, наче то була найпростіша у світі річ, випроставши праву руку, вона
виламала металеву поперечину вуличного ліхтаря. Якщо Джейдіс і втратила деякі зі
своїх можливостей у нашому світі, то сила таки залишилася при ній. Вона могла
переламати залізний прут як сірничок. Чаклунка підкинула у повітря свою нову зброю,
впіймала, струсонула нею і пришпорила коня.
"Тепер мій шанс", — подумав Диґорі. Він прослизнув поміж конем та огорожею і
почав наближатися до чаклунки. Якби кінь заспокоївся хоч на мить, хлопець зміг би
ухопити її за п'яту. Тільки-но Диґорі кинувся, як почув жахливий тріск і глухий удар:
чаклунка з розмаху торохнула залізним прутом по шоломі старшого поліціянта. Той
упав як підкошений.
— Швидше, Диґорі. Це треба зупинити, — пролунав голос поруч із ним. То була
Поллі, яка, лиш їй дозволили встати з ліжка, швиденько прибігла сюди.
— Ну ти й молодчинка, — зрадів Диґорі. — Міцно тримай мене. Не переплутай:
жовтий перстень. Але не одягай його, доки я не крикну.
Тут знов розлігся тріск і другий поліціянт також обм'як. Юрба розлючено заревіла:
— Стягніть її додолу! Діставайте камені з бруківки! Викликайте військових!
Але більшість людей відбігла чимдалі. Візник, який, вочевидь, був найхоробрішою,
як і найдобрішою, особою серед присутніх, залишився поряд із конем, викручуючись та
ухиляючись від залізного прута і постійно намагаючись ухопити Перчика за вузду.
Юрба заклекотіла і знову пішла у наступ. Над головою Диґорі просвистів камінь. Тоді
могутнім дзвоном пролунав голос чаклунки — на цей раз він звучав так, неначеб вона
була майже щаслива:
— Паскуди! Ви дорого заплатите за це, коли я підкорю цей світ. Від вашого міста не
залишиться каменя на камені! Я вчиню з вами як із Черном, як із Феліндою, як із
Сорлоїсом, як із Брамандином.
Диґорі врешті вхопив її за литку. Вона хвицьнула і вдарила його в обличчя. Від
болю хлопець відпустив її. Губа його була розсічена, а в роті зібралося повно крові.
Десь зовсім поряд голосом дядька Ендрю скімлило:
— Мадам… моя дорога молода пані… заради всього святого… заспокойтеся!
Диґорі вдруге вхопився за її п'яту, але чаклунка знову його струсила. Той залізний
прут повалив уже багатьох людей. Хлопець зробив третю спробу учепився за п'яту і
тримався як вош кожуха. "Давай!" — гукнув він до Поллі, а тоді…
О, вдалося: розлючені й перелякані обличчя зникли. Сердиті та спантеличені
голоси змовкли. За винятком… голосу дядька Ендрю. Він продовжував примовляти у
темряві поруч із Диґорі:
— О-о! Це що — марення? Це кінець? Я цього не витримаю. Це несправедливо. Я
ніколи не мав наміру бути чорнокнижником. Це якесь непорозуміння. Це моя хресна у
всьому винна. Я буду скаржитися… І це при моєму здоров'ї… Такий старовинний
дорсетширський рід…
"Остогид, — подумав Диґорі. — Його нам тільки бра-кувало. Ото ще мені
прогулянка!"
А вголос додав:
— Ти тут, Поллі?
— Так, тут, але перестань штурхатися.
— Я не… — почав було Диґорі, але не встиг нічого більше сказати, бо їхні голови
вихопилися під тепле і зелене склепіння лісу. І як тільки вони вилізли з калюжі, Поллі
вигукнула:
— Поглянь! Ми притягнули за собою старого коня. І пана Кеттерлі! І візника! Ну
нічо' собі, оце так горох з капустою!
Як тільки чаклунка зрозуміла, що знову потрапила до лісу, вона зблідла і схилилася
коневі на шию, обличчям у гриву. Видно було, що почувається вона вкрай погано.
Дядько Ендрю тремтів. А от Перчик, наш кінь, струснув головою, весело заіржав і на
очах почав оживати. Відтоді як Диґорі вперше побачив його, кінь нарешті заспокоївся.
Його прищулені вуха повернулися у звичайне положення, а в очах загорівся живий
вогник.
— Ось так, старенький, — сказав візник, поплескуючи Перчика по шиї, — так
ліпше. Заспокойся.
Перчик учинив найприроднішу річ, яку може зробити в лісі спраглий (і спокійний)
кінь. Він поволі рушив навпростець до найближчої калюжі і ступив у неї, щоб напитися.
Диґорі далі тримався за п'яту чаклунки, а Поллі не випускала руки Диґорі. Візник одну
руку поклав на Перчика, а дядько Ендрю, якого все ще трусило, саме вчепився у другу
руку візника.
— Мерщій, — промовила Поллі, глянувши на Диґорі, — зелені!
Так коник і не напився з тієї калюжі. Натомість уся компанія виявила, що поринає
у темряву Перчик заіржав, Дядько Ендрю заскімлив. Диґорі промовив:
— Хоч раз поталанило.
Запала коротка пауза. Потім Поллі поцікавилася.
— Чи не мали б ми вже прибути туди?
— Ми вже кудись прибули, — відповів Диґорі. — Принаймні, я стою на чомусь
твердому.
— О, я теж щойно це усвідомила, — погодилась Поллі. — Але чому так темно?
Слухай, як ти гадаєш, може, ми потрапили не в ту калюжу?
— Напевно, це Черн, — міркував Диґорі. — Тільки повернулися ми серед ночі.
— Це не Черн, — сказав голос чаклунки. — Це порожній світ. Це Ніщо.
Дійсно, воно було надзвичайно схожим на Ніщо. Там не було зірок. Було так темно,
що нікому б узагалі не вдалося розгледіти один одного, а тому навіть не мало значення,
чи взагалі були відкриті їхні очі. Під ногами було щось пласке і прохолодне — воно
могло бути ґрунтом, та, вочевидь, не було травою чи деревом. Повітря було сухим і
прохолодним. Вітру не було.
— Моя погибель приходить по мене, — з моторошним спокоєм промовила чаклунка.
— Ой, не кажіть так, — простогнав дядько Ендрю. — Моя люба молода пані, благаю,
не кажіть таких речей. Не може вже бути гірше, ніж зараз. Ох, візниче… мій добрий
чоловіче… чи не прихопив ти часом для себе плящинки? Краплина спиртного — це
саме те, що мені зараз необхідно.
— Ану послухайте, що я вам скажу, — озвався візник лагідним, спокійним, мужнім
тоном. — Заспокойтеся ви. Кості у всіх цілі? Добре. Ми повинні дякувати долі за те, що
з жодним із нас нічого не сталося після такого падіння. Тепер… якщо ми провалилися
в якесь приміщення… ніби в нову станцію метро… то хтось прийде і витягне нас звідси
скоро, побачите! а якщо ми померли… чого я не заперечую… ну то згадайте, що на
морі буває ще гірше, і хлопці теж часом гинуть. А якщо чоловік провадив порядне
життя, то йому нема чого боятися. І якщо вас цікавить моя думка, то, гадаю, ми могли
б найліпше провести час, коли би щось заспівали.
І він заспівав. Він завів обжинковий гімн — із подякою за всі плоди, що були
"зібрані без втрат у засіки". Ця пісня бу-ла не надто доречна тут, де, як можна було
здогадатися, зроду нічого не зростало, однак вона була єдиною, яку візник добре знав.
У нього був гарний голос, діти також приєдналися. Звучало славно. Дядько Ендрю з
чаклункою утрималися.
Коли пісня уже закінчувалася, Диґорі відчув, як хтось шарпає його за лікоть. З
густого духу бренді та сигар і дотику доброго вбрання, він зрозумів, що то був дядько
Ендрю. Дядько обережно відтягнув Диґорі від інших. Коли вони трохи відійшли, старий
прихилився до його вуха так близько, аж Диґорі стало лоскітно, і гаряче прошепотів:
— Тепер, мій хлопчику, тікаймо із твоїм перснем. Давай, забираймося.
Але чаклунка мала дуже добрі вуха.
— Йолопе, — пролунав її голос, — ти що, забув, що я можу чути людські думки?
Відпусти хлопця. Якщо спробуєш мене зрадити, я придумаю таку помсту на твою дурну
голову, про яку не чули у жодному зі світів від початку початків.
— І, — додав Диґорі, — якщо Ви думаєте, що я, як остання свиня, втік би і залишив
Поллі, і візника, і коника… отут, то глибоко помилились.
— Ти, неслухняний малий нахабо… — почав було сваритися дядько Ендрю, але
візник перебив його:
— Чш-ш!
Усі прислухалися. У темряві нарешті щось відбувалось. Якийсь голос почав співати.
Він був так далеко, що Диґорі не міг визначити, з якого боку долинала пісня. Часом
здавалося, що звідусіль. Якусь мить хлопець був майже переконаний, що звук виростав
із-під землі. Низькі тони були такими глибокими, що їх можна було справді сприйняти
за голос самої землі. То не були слова. То, мабуть, і не була мелодія. Однак, якщо
порівнювати із чимось звичним, то це можна б означити як найчарівніший звук, який
Диґорі будь-коли доводилося чути. Звук був настільки прекрасним, що Диґорі ледве міг
його витримати. Здавалося, що і кінь це відчував: він тихо і лагідно заіржав, ніби по
роках виснажливої праці у запрязі уявив себе на старому лузі, де колись вибрикував
лошатком, ніби побачив когось, кого пам'ятав і любив і хто прямував до нього
навпростець через луг, несучи йому шматочок цукру.
— Гой! — вигукнув візник. — Чи ж не мило?!
А потім водночас сталося аж два дива. Перше — до голосу приєдналося безліч
голосів у повній гармонії. Тільки тональність була значно вища. То були холодні,
трепетні, срібні голоси. Другим дивом було те, що темрява згори зненацька спалахнула
зорями. Вони з'явилися не поступово, одна за одною, як то буває літнього вечора, а —
ось цієї миті ще була суцільна темрява, а вже наступної заяскріли тисячі і тисячі цяток
світла… самітні зорі, сузір'я і планети, яскравіші та більші, ніж у нашому світі. Було
безхмарно. Разом із новими зорями з'явилися й нові голоси. Якби Вам довелося це
почути і побачити, як Диґорі, то Ви би подумали, що це співають зорі, а той
глибочезний голос був Першим Голосом, який покликав їх до життя та співу.
— Сили небесні! — дивувався візник. — Я міг би бути кращою людиною ціле моє
життя, якби там, у нас, був пізнав те, що тут.
Голос на землі тепер звучав іще голосніше, радісніше й урочистіше, а голоси на
небі, що деякий час супроводжували його, почали стихати. І тут сталося ще щось.
Далеко, майже над самим горизонтом, небо почало сіріти. Повіяв легенький, дуже
свіжий вітерець. Небо в одному місці повільно і невпинно світлішало. Можна було вже
розрізняти темні обриси пагорбів. Увесь той час Голос продовжував свій спів.
Скоро розвиднілося настільки, що можна було розгледіти обличчя одне одного.
Візник та діти стояли з відкритими устами та сяючими очима. Вони впивалися звуками.
Здавалося, що ті звуки їм щось нагадували. Дядько Ендрю також роззявив рота, але не
від радості. У нього був такий вигляд, ніби його підборіддя просто відокремилося від
обличчя. Дядькові плечі якось обвисли, а коліна дрібно тремтіли: йому не подобався
Голос. Якби пан Ендрю міг утекти звідси поповзом у щурячу нору то саме так і вчинив
би. А от чаклунка, мабуть, розуміла цю музику ліпше, ніж будь-хто з них. Вона міцно
зціпила губи і стиснула кулаки. Від часу, коли розпочалася пісня, вона зрозуміла, що
весь цей світ наснажується іншою магією, сильнішою за її власну. Чаклунка була
сповнена ненависті. Їй хотїлось розбити весь цей світ, ба ні, всі світи, на дрібні скалки,
лишень би зупинити цей спів.
Кінь стояв, нашорошивши вуха, а під шкірою в нього пробігали тремтливі хвилі.
Кінь фуркав і нетерпляче бив копитом об землю: він більше не був схожим на стару
втомлену шкапу — тепер дійсно можна було повірити, що його батько бував у боях.
Небо на сході змінило свої барви спершу з білої на рожеву, а потім на золоту. А
Голос наростав і наростав, аж почало здригатися повітря, і коли досяг свого
наймогутнішого і найвеличнішого звучання, зродилося сонце.
Диґорі ніколи не бачив такого сонця. Сонце над руїнами Черну виглядало старшим
за наше, а це явно було молодше. Коли воно підіймалося, то, здавалося, сміялося з
радості. Коли промені осяяли землю, наші мандрівники почали роздивлятися, куди ж
вони потрапили. То була розлога долина, через яку звивалася широка бистра річка,
несучи свої води на схід, до сонця. На півдні були гори, а на півночі — пологі пагорби.
Проте долина ця була зовсім пустельною — одна земля, каміння і вода. Не було видно
ні дерев, ні кущів, ані стеблини трави. Земля вигравала багатими барвами — свіжими,
теплими і живими. Ті барви хвилювали. А коли наші мандрівники на-решті побачили
самого співака, то забули геть про все на світі.
Це був лев. Велетенський, гривастий та ясний, він стояв лицем до сонця, що саме
сходило. Він широко відкрив рот у співі. Його постать бовваніла десь за триста ярдів від
мандрівників.
— Цей світ жахливий, — витиснула зі себе чаклунка. — Ми мусимо летіти звідси.
Підготуй заклинання.
— Я цілком згодний з Вами, мадам, — підтримав її дядько Ендрю. — Дуже
неприємне місце. Зовсім нецивілізоване. Якби тільки я був молодшим і мав рушницю…
— От бісового батька син! — перебив його візник. — Гадаєш собі, що зміг би його
застрелити?
— А хто зміг би? — поспитала Поллі.
— Підготуй заклинання, старий йолопе, — нагадала Джейдіс.
— Так, звичайно, мадам, — улесливо відповів дядько Ендрю. — Треба, щоб обоє
дітей торкнулися до мене. Диґорі, одягни-но швидше свого персня і — додому.
Дядько Ендрю хотів утекти, залишивши чаклунку напризволяще.
— О, це перстені, так?! — скрикнула чаклунка, зістрибуючи з коня. Вона вмить
залізла б до кишені Диґорі, але хлопець схопив Поллі за руку і вигукнув:
— Бережись! Якщо будь-хто з вас зрушиться хоч на півкроку, ми обоє зникнемо, і
ви залишитеся тут назавжди. Так, у моїй кишені є перстень, який може перенести нас
із Поллі додому. Але дивіться: моя рука напоготові. Отож тримайтеся подалі. Я прошу
вибачення у Вас, — він поглянув на візника, — й у Вашого коня, але інакше не можу
цьому зарадити. Що ж до вас двох, — він подивився на дядька Ендрю та королеву, — то
обоє ви — чаклуни, а значить, вам має бути добре удвох.
— Гей, та припиніть галасувати, — озвався візник. — Я хочу послухати музику.
Бо пісня саме змінилася.
Розділ 9. Заснування Нарнії
Лев походжав туди й сюди порожньою землею і співав нову пісню. Вона була
лагідніша, веселіша і ритмічніша за ту, якою він викликав зорі та сонце. Мелодія
стелилася і тихо жебоніла, як струмок. І в той час, коли лев ходив та співав, долина
вкрилася зеленою травою. Вона з'явилася від лева, наче шовковиста хвиля, а потім
побігла по схилах невеликих пагорбів. Через декілька хвилин трава вже стелилася по
узвишшях далеких гір, скрадаючи різкі обриси молодого світу. Тепер уже було видно,
як легенький вітерець брижив траву. Невдовзі побіч трави з'явилося й інше: пагорби
потемніли від вересових заростей. Тут і там по долині клапті землі випускали якісь
рослини. Диґорі не знав, що це таке, аж одна почала виростати просто у нього під
ногами. То була маленька загострена паличка з десятками відростків, покритих
зеленню. А виростала вона на дюйм щодві секунди! Довкола було десятки і десятки цих
паростків. Коли паличка стала вже такою ж високою, як і Диґорі, хлопець зрозумів, що
воно таке:
— Дерева! — вигукнув він.
Як згодом пригадувала Поллі, прикрість полягала в тому, що неможливо було
уважно спостерігати за всім, що відбувалося навкруги. Як тільки Диґорі вигукнув
"Дерева!", він мусив відстрибнути, бо дядько Ендрю знову боком-боком підкрався до
нього і вже збирався обчистити кишеню. Нічого корисного з того би не вийшло, навіть
якби дядькові Ендрю поталанило це зробити. Він намірявся залізти до правої кишені,
бо досі був упевнений, що додому переносить зелений перстень. Але, звичайно, Диґорі
не хотілося втрачати жодного з перстенів.
— Стій! — крикнула чаклунка. — Назад! Ще, ще далі! Якщо хто-небудь наблизиться
до дітей бодай на десять кроків, я знесу йому голову.
У руці вона тримала залізного прута, що був вирваний із вуличного ліхтаря, готова
будь-коли метнути ним. Ніхто і не сумнівався, що вона не промахнеться.
— Отже, — сказала Джейдіс, — ти намагався пробратися назад у свій світ разом із
хлопчиськом, а мене хотів залишити тут?
Нарешті, забувши про всі страхи, дядько Ендрю проявив характер:
— Так, мем, хотів, — відповів він. — Без найменших сумнівів, хотів. І мав би
цілковиту рацію. Мене знеславлено щонайогиднішим, щонайганебнішим чином. Я
зробив усе, від мене залежне, щоб виявити Вам усі почесті, які були в моїх силах. А яка
винагорода? Ви пограбували… я повторюю це слово… Ви пограбували дуже поважного
ювеліра. Ви зловжили моїм обов'язком гостинності щодо Вас і це мені над-то дорого
коштувало. Не кажу вже про той обід у ресторані, задля якого я змушений був
закласти свого золотого годинника і ланцюжка (дозвольте мені сказати Вам, мем, що
ніхто з нашої родини не мав звички часто навідувати ломбарди, крім мого кузена
Едварда, а він служив у кавалерії, що з нього взяти). Під час того жахливого об'їдання я
відчув, як мені одразу погіршало… Ваша поведінка і розмова справили неприємне
враження на всіх навколо. Відчуваю, що я публічно осоромлений. Я ніколи більше не
зможу показатися у "Трокадеро". Ви напали на поліцію, Ви вкрали…
— О, мовчи, чоловіче, мовчи, — перебив його візник. — Зараз треба слухати і
спостерігати, а не балакати.
Тут дійсно було що і послухати, і подивитися. Дерево, яке був зауважив Диґорі,
тепер розвинулося у стрункого високого бука і м'яко погойдувало свої віти над головою
хлопця. Мандрівники стояли у прохолодній зеленій траві, рясно порослій стокротками
та жовтцем. Трохи далі, над берегом ріки, росли верби. З іншого берега виднілися хащі
квітучих кущів, порічок, бузку, шипшини та всюдисущого рододендрону. Кінь на повен
писок смакував найніжнішу молоду мураву.
Весь той час лев співав, легко, величаво і стрімко походжаючи туди й сюди, вперед
і назад. Насторожувало, правда, те, що з кожним поворотом він підходив усе ближче.
Пісня цікавила Поллі чимраз більше, бо дівчинці здалося, що вона вловила зв'язок між
мелодією та подіями, які розвивалися. Коли на пагорбі, за сотню ярдів від них,
повитикався ряд темних ялинок, вона відчула, що це пов'язано із серією глибоких
протяжних нот, які лев виспівав мить перед тим. А коли він видавав легкі та швидкі
звуки, вона не здивувалася, побачивши, як усюди з'явився ряст. Отож, із невимовним
хвилюванням дівчинка усвідомила, що все твориться, як вона висловилася, "із лев'ячої
голови". Ви слухали спів — і чули речі, які він створював, озиралися довкола — і бачили
їх. Це було так дивовижно, що дівчинка навіть не встигла злякатися. А от Диґорі і
візник не могли приховати свого напруження, бо з кожним поворотом лев опинявся
ближче й ближче. Що ж до дядька Ендрю, то в нього так цокотіли зуби і тремтіли
коліна, що він не здатен був на жодну втечу.
Та раптом чаклунка зухвало рушила назустріч левові. Той усе співав, ступаючи
повільно й обважніло. Він уже був не більше як за двадцять кроків. Чаклунка підняла
руку і пожбурила залізний прут просто йому в голову.
Ніхто, а тим більше Джейдіс, не промахнувся би з такої відстані. Прут вцілив лева
майже поміж очі, зісковзнув і глухо впав у траву. Та лев ішов далі! Його хода ані
пришвидшилася, ані сповільнилася. Важко було сказати, чи він узагалі зауважив той
удар. І хоча його м'які лапи ступали безшумно, відчувалось, як земля здригається під їх
вагою.
Чаклунка пронизливо зойкнула, кинулася навтьоки і вмить зникла між деревами.
Дядько Ендрю також повернувся, щоб дременути слідом за нею, але перечепився через
корінь і з розгону хляпнув лицем просто у маленький струмочок, що збігав до річки.
Діти не могли зрушити з місця. Вони навіть не були певні, чи хочуть цього. Лев не
звернув на них жодної уваги. Його великий червоний рот відкривався у співі, а не у
рикові. Лев пройшов повз них так близько, що вони могли торкнутися до його гриви.
Вони страшенно боялися, що він обернеться і подивиться на них, але чомусь саме цього
їм хотілося. Проте, судячи з тієї уваги, яку він їм приділив, вони з однаковим успіхом
могли б бути порожнім місцем без плоті та запаху. Коли лев минув їх і пройшов кілька
кроків далі, він раптом повернувся, пройшов повз них знову, а потім продовжив свій
шлях на схід.
Зі струмка, пирхаючи та відпльовуючись, виліз дядько Ендрю.
— Тепер, Диґорі, — сказав він, — ми позбулися тієї жінки, а потворний лев забрався
геть. Давай руку і негайно одягай персня.
— Назад! — зупинив його Диґорі, а сам відійшов. — Поллі, тримайся від нього
подалі. Стань поряд зі мною. А Вас, дядьку Ендрю, я попереджаю: ні кроку, бо ми
одразу зникнемо.
— Робіть те, що Вам наказано, паничу, — перейшов на офіційний тон дядько Ендрю.
— Ви просто вкрай неслухняний та невихований хлопчисько.
— Не бійтеся, — відповів Диґорі. — Ми хочем, залишитися і подивитися, що ж буде
далі. Я вважав, що Ви теж хотіли пізнати інші світи. Хіба ж погано, що Ви тут?
— Погано?! — вигукнув дядько Ендрю. — Та ти тільки поглянь на мене, у якому я
стані! А це був мій найкращий сюртук! І камізелька.
Звісно, тепер він справляв гнітюче враження, бо наскільки вишукано був
причепурився спочатку, настільки жалюгідно виглядав тепер, після того як спершу
побував під уламками кеба, а потім звалився у багнистий струмок.
— Уже й не кажу про те, — додав він, — що це не є найцікавіше місце. Якби я був
молодим, гм… я, можливо, прихопив би зі собою декількох веселих друзяк на перший
раз. Один із них — відомий мисливець. З цієї країни можна було би щось зробити.
Клімат тут чудовий. Я ще ніколи не дихав таким повітрям. Упевнений, що воно пішло
би мені на користь, якби… якби обставини від самого початку складалися
сприятливіше. Якби лише в нас була рушниця.
— Та хай їм грець, тим рушницям, — сплюнув спересердя візник, — піду гляну, чи
можна обтерти Перчика. Бачу, той кінь має більше глузду, ніж деякі люди.
Візник вернувся назад до коня і почав насвистувати, як ото роблять конюхи.
— Ви все ще гадаєте, що цього лева можна було б застрелити з рушниці? — запитав
Диґорі. — Адже він не звернув жодної уваги на залізного прута.
— При всіх її вадах, — відповів дядько Ендрю, — вона все-таки відважна дічинка,
мій хлопче. Такий учинок — то прояв хоробрості. — Він так завзято потер руки та
хруснув суглобами, наче знову забув, як лякала його чаклунка кожного разу, коли
опинялася поруч.
— Такий учинок — то хіба прояв злості, — сказала Поллі. — Ну що поганого він їй
зробив?
— О, а це що таке? — вигукнув Диґорі. Він стрімко кинувся вперед, аби щось
роздивитися. — Поллі, — озвався він не обертаючись, — підійди-но сюди і глянь.
Дядько Ендрю підійшов разом із дівчинкою. Не тому, що хотів подивитися, а тому,
що хотів бути ближче до дітей: могла ж бо випасти нагода таки викрасти перстені. Та
коли він побачив те, на що дивився Диґорі, то теж зацікавився. То була достеменна
маленька модель вуличного ліхтаря, десь близько трьох футів заввишки, яка на очах
пропорційно зростала і грубшала: ліхтар виростав так само, як і дерева.
— Він також живий… я думаю, він світитиме, — сказав Диґорі. Так воно і сталося.
Хоча, звісно, під промінням яскравого сонця важко було роздивитися той тендітний
вогник, якщо не заступити його своєю тінню.
— Надзвичайно, просто надзвичайно, — бурмотів дядько Ендрю. — Я і не мріяв про
таку магію. Ми перебуваємо у світі, де все, навіть вуличний ліхтар, оживає та росте. Гм,
цікаво, з якого це зерна він проріс?
— Хіба не бачите? — запитав Диґорі. — Сюди упав залізний прут — верхівка від
вуличного ліхтаря, котру чаклунка вирвала у нас вдома. Прут загруз у ґрунті і тепер з
нього виріс молоденький вуличний ліхтарик. — Правда, коли Диґорі це казав, ліхтар
уже зрівнявся з ним.
— Дійсно! Дивовижа, оце так дивовижа, — вигукнув дядько Ендрю, із силою
потираючи руки. — Хо-хо! А вони насміхалися з моєї магії. Та дурепа, моя сестра,
вважає, що я божевільний. Цікаво, що вони заспівають тепер? Я відкрив світ, де все
вибухає життям та ростом. Колумб! Ну-ну, вони торочать про Колумба, а чим була
Америка до нього? Комерційні можливості цієї країни безмежні. Притягніть сюди трохи
старого залізного мотлоху, запхайте його в землю, і з неї попруть, як із конвеєра,
новісінькі паровози, лінкори — все, що вам заманеться. Це нічого не коштуватиме, а я
зможу продавати їх в Англії за повну ціну. Я стану мільйонером! А потім — о, цей
клімат! Я чуюся майже на двадцять років молодшим. Я зможу використати його для
створення чудодійних курортів. Добрий санаторій тут міг би давати зо двадцять тисяч
прибутку щороку. Звичайно, мені доведеться поділитися з певними людьми цим
секретом. Першим чином треба буде пристрелити того звіра.
— Ви зовсім як чаклунка, — обурилася Поллі. — Всі ваші думки — вбивчі.
— А потім подбати про себе, — продовжував солодко мріяти дядько Ендрю. —
Невідомо, як довго я зміг би прожити, якби обладнувався тут. А це велика
завбачливість, коли такому парубкові, як я, вже перевалило за шістдесятку. Я б не
здивувався, коли б не постарівся ні на день у цій країні. Надзвичайно! Країна
молодості!
— О-о! — вигукнув Диґорі. — Країна молодості! Ви впевнені — це дійсно так? — Річ
у тім, що хлопець пригадав слова тітоньки Летті до тієї пані, котра принесла виноград, і
бентежна надія знову сповнила його. — Дядьку Ендрю, — промовив він, — Ви думаєте,
що тут міг би бути якийсь засіб, що вилікував би мою маму?
— Про що ти говориш? — здивувався дядько Ендрю. — Це не аптека. Проте, як я
сказав…
— Ви ніскілечки не турбуєтеся про маму, — з гіркотою в голосі перебив Диґорі, — а
могли б. Урешті-решт, то ж Ваша сестра. Ну, та дарма. Чудово обійдуся і без Вас. Піду
запитаю самого лева, чи не допоможе він мені.
Він повернувся і швидко пішов геть. Поллі завмерла на мить, а потім побігла його
наздоганяти.
— Гей! Стій! Вернися! Хлопчисько з глузду з'їхав! — закричав дядько Ендрю. Він
пішов за дітьми, однак на безпечній відстані, бо не хотів віддалятися від зелених
перстенів, але не хотів також надто наближатися до лева.
Через кілька хвилин Диґорі вийшов на узлісся: і зупинився там. Лев співав. Але
пісня знову змінилася. Тепер вона більше нагадувала те, що ми називаємо мелодією, та
була якоюсь первісною. Вона викликала бажання бігати, стрибати та видиратися на
дерева. Вам хотілося кричати, кидатися на інших людей, може, обіймати їх чи
борсатися з ними. Обличчя Диґорі зашарілося. Мелодія впливала й на дядька Ендрю,
бо Диґорі почув, як той бурмотів: "Гаряча дічинка, сер. Звичайно, характер в неї не
мед, але з біса гарна жінка, що не кажи, з біса гарна жінка". Однак те, як впливала
пісня на людей, не порівняти з тим, що вона чинила з країною.
Чи можете собі уявити, як поросла травою земля пухириться, неначе окріп у
чавунці? Це, мабуть, найкраще порівняння, щоб переказати те, що відбувалося. Де лиш
сягав зір — скрізь здіймалися пагорби. Вони були найрізноманітніших розмірів: деякі
не більші за гірку крота, деякі як візок, а два — як невеличкі будинки. Пагорби
ворушилися і росли, аж порепалися. Розтріскана земля пообсипалася довкола них і з
кожного пагорба почали виходити тварини. Кроти вилізали саме так, як і їхні
англійські родичі. Собаки видобувалися і починали гавкати одразу, тільки вивільнялися
їхні голови, а далі виборсувалися, як ото пси, що пролазять крізь вузькі щілини у
парканах. Найдивніше було спостерігати за появою оленів, бо найперше, звичайно,
повитикалися їхні роги, і Диґорі було подумав, що то якісь дерева. Жаби, які
вилупилися на березі річки, з гучним кваканням і плюскотом пострибали у воду.
Пантери, леопарди та інші котячі одразу повсідалися та заходилися вилизувати від
землі свої задні лапи, а згодом поспиналися на дерева, щоб погострити пазурі. Хмари
птахів запрудили дерева. У повітрі пурхали метелики. Бджоли не гаючись узялися до
квітів, немов боялися втратити бодай мить. Та ось настала кульмінація: пролунав
гуркіт, начеб стався якийсь землетрус, і розсадило найбільший пагорб, а звідти
з'явилися положиста спина, велика мудра голова та чотири мішкуваті і грубі, як
колони, ноги слона. Тепер пісню лева ледве можна було розчути серед галасливого
каркання, воркування, кукурікання, ревіння, іржання, гавкоту, гарчання, мукання,
бекання і трубіння.
Та Диґорі, хоча і не міг більше чути лева, бачив його. Лев був такий великий і
яскравий, що хлопець не міг відірвати від нього погляду. Інші, здавалося, теж зовсім
його не боялися. Справді, Диґорі почув позад себе тупіт копит: старий кінь візника
риссю промчав поруч і приєднався до інших тварин. (Тутешнє повітря, без сумніву,
збадьорило його, як і дядька Ендрю. Кінь більше не нагадував старого загнаного раба,
як це було у Лондоні, — він вибрикував, підкидав копита і гордовито тримав голову.) Й
ось тепер лев уперше змовк. Він продовжував походжати туди й сюди поміж звіриною. І
весь час підходив до двох (завжди до двох нараз) та торкався своїм носом до їхніх носів.
Він торкнувся пари бобрів з-поміж усіх бобрів, двох леопардів з-поміж усіх леопардів,
одного оленя та однієї лані з-поміж усіх оленей і ланей, а інших залишив. Деяких звірів
він пропустив зовсім. Але ті пари, яких було помічено, одразу відходили від своїх і йшли
услід за ним.
Нарешті він зупинився, а всі тварини, яких він позначив, підійшли й оточили його
широким колом. Інші, яких він оминув, почали розходитися геть. Звук їхньої ходи
поступово завмер удалині. Вибрані звірі зберігали цілковиту мовчанку, пильно
дивлячись просто на лева. Одна тварина з роду котячих випадково шарпнула хвостом,
але решта застигла у безруху. Вперше за цей день запала повна тиша. Чути було
тільки, як поряд плюскотіла ріка. Серце шалено калатало в грудях у Диґорі. Він
розумів, що має відбутися щось дуже важливе. Він не забув про свою маму, але дуже
добре усвідомлював, що навіть заради неї не зміг би перервати таку подію, як ця.
Лев уп'явся своїми незмигними очима у звірів так пильно, немовби хотів запалити
їх своїм поглядом. І поступово їх охоплювали зміни. Найменші звірята — кролики,
кроти та інша дрібнота — виростали. Найбільші зі звірів, як, наприклад, слони —
ставали трішки меншими. Багато тварин сиділо на задніх лапах. Більшість із них
посхиляла голови набік, немов напружено намагалася щось зрозуміти. Лев відкрив
уста, проте звідти не долинуло ні звуку. Він глибоко видихнув тепле повітря. Воно
вплинуло на всіх тварин так, як вітер на верхівки дерев. Високо над головами, сховані
за серпанком блакитного неба, зорі знову заспівали свою чисту, холодну, химерну
пісню. А потім промайнув швидкий як блискавка спалах чи то з неба, чи то від самого
лева (нікого, проте, не спаливши), і кожна крапелиночка крові затремтіла у тілах дітей,
коли вони почули, як глибоченний первісний голос промовив: — Нарніє, Нарніє,
Нарніє, пробудись! Люби! Мисли! Говори! Дерева нехай мандрують! Звірі нехай
говорять! Води хай будуть чарівними!
Розділ 10. Перший жарт та інше
Це, вочевидь, був голос лева. Діти вже давно були певні, що він може розмовляти,
та коли це сталося, їх пронизало солодке і тремке відчуття.
З-поміж дерев виходив лісовий люд: боги та богині лісу. Разом із ними з'явилися
фавни, сатири та гноми. З ріки вийшов річковий бог зі своїми доньками наядами. І всі
вони, разом зі звіриною та птаством, говорили різними голосами, низькими та
високими, глухими та чистими:
— Вітаємо тебе, о Аслане! Слухаємо і скоряємося. Ми пробудилися. Ми любимо. Ми
мислимо. Ми говоримо. Ми знаємо.
— Але, коли твоя ласка, ми ще мало знаємо, — озвався чийсь допитливий та
нетерплячий голос. Діти аж підстрибнули, бо то виявився голос нашого коня, який
розмовляв!
— Старий добрий Перчик! — сказала Поллі. — Як я радію, що він один із тих, кого
обрано стати речистою твариною.
А візник, котрий саме зупинився поряд із дітьми, промовив:
— Побий мене грім! Я завжди казав, що в того коня казанок добряче варить.
— Створіння, я дарую вам вас самих, — пролунав сильний щасливий голос Аслана.
— Я дарую вам назавжди землю Нарнії. Я дарую вам ліси, плоди, річки. Я дарую вам
зорі і дарую себе. Безмовні звірі, яких не було обрано, також ваші. Поводьтеся з ними
лагідно, шкодуйте їх, але не вертайтеся на їхні шляхи, щоб ви часом не перестали бути
речистими звірми. Бо з них ви вибрані і в них можете обернутися. Тож шануйтеся!
— Добре, Аслане, ми будемо шануватися, будемо шануватися, — говорив кожен. Аж
тут одна зухвала галка голосно додала:
— Не бійся!
Ці слова прохопилися в неї тоді, коли всі вже замовкли, і чітко продзвеніли у
мертвій тиші. Гадаю, Вам, напевно, доводилося бувати в подібній ситуації, коли,
скажімо, розповідали віршики при гостях. Галка так засоромилась, що сховала голову
собі під крило, немов зібралася до сну. А всі звірі довкола почали видавати якісь дивні
розмаїті звуки. Це вони так реготали по-своєму Ніхто, звісно, в нашому світі ніколи не
чув нічого подібного. Вони намагалися спочатку придушити свій регіт, однак Аслан
зауважив:
— Смійтеся і не бійтеся, дітоньки. Тепер, коли ви перестали бути безголосими і
нерозумними, не мусите весь час бути поважними. Бо жарти, як і закон, приходять із
мовою.
Всі з полегшенням зітхнули. І зробилося так весело, що галка знову набралася духу
підлетіла, вмостилася, залопотівши крилами, на голові коня, якраз поміж його вухами,
і вигукнула:
— Аслане! Аслане! Невже я встругнула перший жарт? І всі тепер будуть говорити
про те, як я втяла перший жарт?
— Ні, маленький друже, — відповів лев. — Ти не втяла першого жарту, ти сама
стала першим жартом.
Тоді всі зареготали ще дужче, але галка не заперечувала і сама реготала на цілу
горлянку, аж доки кінь не струснув головою. Галка втратила рівноваїу, почала падати і
лише при самій землі згадала про свої крила — вони ж іще були для неї новинкою.
— Отож, — промовив Аслан, — Нарнія заснована. Тепер ми мусимо подбати про її
безпеку. Я запрошую деяких із вас на нараду. Перш за все, підійдіть до мене ти,
головний гноме, ти, річковий боже, ти, дубе, і сиче, й обоє воронів, і слоне. Нам треба
поговорити всім разом. Цей світ не налічує і п'яти годин від народження, а лихо вже
проникло сюди.
Звірі, яких він назвав, вийшли наперед, і лев, повернувшись, рушив із ними на схід.
Інші почали перемовлятися між собою, кажучи щось на кшталт:
— Що, він казав, проникло у наш світ?
— Якесь Алихо.
— Що таке Алихо?
— Ні, він не казав Алихо… він казав муха…
— Добре, а що воно таке?
— Слухай, — мовив тим часом Диґорі до Поллі, — мені доведеться піти за ним,
тобто за Асланом, тобто за левом. Я мушу поговорити з ним.
— Ти думаєш, ми зможемо? — засумнівалася Поллі. — Я б не насмілилася.
— Я мушу, — наполягав Диґорі, — заради мами. Якщо хтось і може дати мені щось,
що вилікує мою маму, то це він.
— Я піду з вами, — озвався візник. — Мені подобається дивитися на нього. Не
думаю, що всі ті звірі нападуть на нас. А ще я хочу перемовитися зі старим Перчиком.
Отож вони втрьох сміливо (ну, сміливо, наскільки могли) рушили вперед до тварин.
Створіння були так зайняті розмовами та знайомленням, що й не помічали трьох
людей, аж доки ті не підійшли впритул. Не чули вони і дядька Ендрю, який,
похитуючись на тремтячих ногах, гукав до них, не надто, все ж, голосно:
— Диґорі! Вертайся! Вертайся зараз же! Що я тобі сказав? Жодного кроку далі! Я
не дозволяю.
Коли нони, врешті, опинилися поміж звірми, ті замовкли й звернули свої погляди
до них.
— Ну? — зрештою озвався бобер. — Хто це такі, в ім'я Аслана?
— Будьте ласкаві… — почав було Диґорі несміливим тремтячим голосом, коли
кролик сказав:
— Вони схожі на великі головки салати, ось, яка моя думка.
— Ні, ми не салата, чесно, не салата, — поспіхом заперечила Поллі. — Ми зовсім не
смачні.
— Ти диви! — здивувався кріт. — Вони вміють розмовляти. Хто коли чув про салату,
яка розмовляє?
— Напевно, вони є другим жартом, — припустила галка.
Пантера, що саме вмивала мордочку, зупинилась на мить і незворушно протягнула:
— Ну, якщо навіть так, то до першого їм далеко. Принаймні я не бачу в них чогось
надто кумедного.
Вона широко позіхнула і продовжила вмиватися.
— Будьте ласкаві, — озвався знову Диґорі. — Я дуже поспішаю. Я хочу побачити
лева.
А візник поміж тим увесь той час намагався потрапити на очі Перчику. Врешті
йому це вдалося.
— Ну, нарешті, Перчику, старий друзяко, — сказав він. — Ти ж мене знаєш. Ти не
збираєшся від мене відцуратися, правда?
— Гей, коню, про що ця річ торочить? — поцікавилось декілька голосів.
— Ну, — дуже повільно протягнув Перчик, — я точно не знаю. Я собі так гадаю, що
багато з нас ще не знають достатньо про щось інше. Але мені видається, що я вже
колись бачив річ, подібну до цієї. В мене є відчуття, що я жив ще десь… чи був ще
кимось… перед тим, як Аслан пробудив нас усіх кілька хвилин тому. Все воно дуже
переплуталося у моїй голові. Як сон. Але у тому сні були речі, схожі на цих трьох.
— Що? — розгубився візник — Не знаєш мене? Мене, який бувало увечері приносив
тобі теплі запарені висівки, коли ти нездужав? Мене, який старанно обтирав тебе з ніг
до голови? Мене, який ніколи не забував укривати тебе попоною, якщо ти вистоював на
холоді? Не хочу думати про тебе так погано, Перчику.
— Так, пам'ять починає повертатися до мене, — задумливо промовив Перчик. —
Так. Дай мені трохи подумати. Так, ти чіпляв страшну чорну штуку позад мене, а потім
хльостав мене, щоб я біг. Я тягнув те чорне одоробло і воно завжди гучно тарахкотіло.
— Послухай, але ж то були наші заробітки, — благально заперечив візник. — Як
твої, так і мої. Якби не було батога і роботи, то у нас не було б ні конюшні, ні сіна, ні
теплого пійла із запареними висівками, ані вівса. Бо ти ласував вівсом, коли я міг собі
це дозволити. Ніхто ж бо цього не може заперечити.
— Овес? — перепитав кінь, нашорошивши вуха. — Так, щось таке пригадую. Я
пригадую все більше і більше. Ти завжди сидів десь високо позаду мене, а я завжди біг
уперед, тягнучи тебе і ту чорну штуку. Так, я весь час працював.
— Влітку я завжди шкодував тебе, — продовжував візник. — Мені ж було
прохолодно сидіти, а от у тебе була гаряча пора. Але взимку, старий, коли ти грівся, я,
сидячи нагорі, мав ноги зимні як лід, лице шмагав колючий вітер, а руки так дубіли, що
ледве могли втримати віжки.
— То була сувора, жорстока країна, — промовив Перчик. — Там не було трави.
Всюди лише тверде каміння.
— Суща правда, друже, суща правда, — підхопив візник. — То був жорсткий світ. Я
завжди казан, що та бруківка не для коней. Чисте божевілля, от що. Вона подобалася
мені не більше, ніж тобі. Ти був сільським конем, і я був селянином. Удома звик був
співати в хорі. А те життя було не для мене.
— О, даруйте, прошу вас, — утрутився Диґорі, — чи неможна швидше? Лев
відходить далі й далі, а мені так треба поговорити з ним про одну дуже важливу справу.
— Послухай-но, Перчику, — звернувся візник до коня, — цей молодий панич узяв
собі до голови, що мусить по-балакати про щось із левом. Поклич Аслана. Або, може, ти
дозволиш хлопцеві вилізти на тебе — він зробить це дуже обережно — і домчиш його до
лева? А ми з дівчинкою підемо услід за вами.
— Вилізти? — перепитав Перчик. — О, тепер я згадав, це означає сісти на мою
спину. Пригадую малюка з вашого двоногого племені, який колись полюбляв це
робити. Він іноді мав при собі маленькі тверді прямокутні шматочки чогось білого і
пригощав мене. На смак вони були… о, чудові, солодші за траву.
— А, то був цукор, — здогадався візник.
— Перчику, будь ласка, — благав Диґорі, — ну дозволь мені сісти на тебе і відвези
до Аслана.
— Гаразд, я не заперечую, — відповів кінь, — на цей раз хай уже. Залізай.
— Старий добрий Перчик, — лагідно промовив візник. — Давайте, паниченьку, я
допоможу Вам вилізти.
Диґорі миттю опинився у Перчика на спині. Хлопець цілком зручно вмостився і без
сідла, бо раніше їздив так на власному конику.
— А тепер вйо, Перчику, поїхали, — нетерпеливився Диґорі.
— Чи не лучилося тобі прихопити кавальчика тої білої смакоти? — поспитав кінь.
— Шкода, не маю, — відповів Диґорі.
— Ну що, на те нема ради, — зітхнув кінь і вони помчали.
У цю мить великий бульдог, який від початку пильно принюхувався і приглядався,
промовив:
— Погляньте: чи оце не ще одна така ж дивна, як ті, істота… онде біля річки, під
деревами?
Після його слів усі звірі подивилися у той бік і побачили дядька Ендрю, який
тихесенько причаївся поміж рододендронами. Він сподівався, що його не зауважать.
— Уперед! — вигукнуло декілька голосів. — Побігли, довідаємось, що й до чого.
Отож, у той час як ув однім керунку Перчик шпарко мчав Диґорі, а Поллі з
візником пішки доганяли їх, більшість звірів, із ревом, гарчанням, вуркотінням та
іншими різноманітними звуками, що виражали веселе зацікавлення, рушила до дядька
Ендрю.
А тепер мусимо повернутися трохи назад, щоб пояснити, як усе це виглядало з
точки зору дядька Ендрю. Те, що діялося, не справило на нього жодного враження, напротивагу до візника з дітьми. Бо те, що Ви чуєте й бачите, багато в чому залежить від
того, де Ви стоїте, а також від того, що Ви за людина.
З того часу, як уперше з'явилися звірі, дядько Ендрю відступав усе глибше і глибше
у хащі. І, звісно, бачив звірів звідти дуже погано. Та насправді його мало цікавило, що
вони всі там роблять, окрім того, чи не збираються часом на нього напасти. Як і
чаклунка, дядько Ендрю був страшенно практичний. Те, що Аслан вибирав по парі із
кожного виду, він просто не помітив. Усе що він бачив (або вважав, що бачить), то це
багато небезпечних звірів, які знічев'я тинялися неподалік. Його хіба цікавило чому
інші звірі не подалися геть від великого лева.
Коли настала велика мить і звірі заговорили, дядько Ендрю пропустив
найголовніше, і то з досить цікавої причини: коли лев почав співати, а довкруж іще
панувала суцільна темрява, до дядька таки дійшло, що той звук був піснею, та він
незлюбив її всією душею. Пісня збурила в ньому щось таке, чого він не хотів ані
обдумувати, ані відчувати. А коли зійшло сонце і відкрилося, що співець — це лев
("лише лев", мовив дядько сам до себе), то з усією можливою наполегливістю став
переконувати себе, що це не спів, що це ніколи не було співом… хіба рикання, яке
можна почути від будь-якого лева у зоопарку нашого світу. "Ну звісно, це не міг бути
спів, — думав він. — Мені, певно, примарилося. Треба позбирати докупи свої нерви. Хто
коли чув про співучого лева?" І що довше та дивовижніше співав лев, то настирливіше
дядько Ендрю намагався переконати самого себе у тому, що чує лише рикання. Власне,
найнеприємніше у спробі зробити себе дурнішим, аніж Ви є насправді, полягає в тому,
що дуже часто це таки виходить. Дядькові Ендрю, зокрема, вдалося, і далі він нічого,
крім рику, в Аслановій пісні не чув, ба навіть якби й захотів, то вже не зміг би
сприйняти чогось іншого. Коли лев нарешті заговорив і промовив: "Нарніє, пробудись",
— дядько Ендрю не розібрав жодного слова, бо знай чув своє. Звірі заговорили у
відповідь, а до дядька долинало лише гарчання, воркотання, валування та завивання.
Далі вони розреготалися, — так, уявіть собі — для дядька ж Ендрю це було гірше, ніж
будь-що із того, що трапилося досі, бо такого страхітливого та кровожерливого
ревиська голодних розлючених звірюк він ніколи не чув за всеньке своє життя! А тут
іще, відчуваючи жах і безсилий гнів, побачив трьох людей, які саме вибиралися на
відкриту місцину, аби здибатися там із тваринами.
"Телепні! — промовив він сам до себе. — Тепер ті тварюки з'їдять перстені разом із
дітиськами і я ніколи не зможу повернутися додому. Що за егоїстичне щеня, той
Диґорі! А й решта не ліпші. Якщо їм байдуже власне життя, то це їхня справа. А як же
я? Вони, вочевидь, про це не подумали. Ніхто ж не подумав про мене".
І ось коли вся юрба звірів рушила у його бік, дядько повернувся і кинувся рятувати
своє життя. Тепер кожен міг переконатися, що повітря цього молодого світу дійсно
підживило старого пана. В Лондоні він був занадто старий для бігу, а зараз летів із
такою швидкістю, що переміг би на стометрівці будь-якої початкової школи в Англії.
Фалди його сюртука тріпотіли за спиною, і це справляло неабияке враження. Але,
звісно, нічого не помогло. Багато звірів позад нього було швидкими істотами. То був
перший біг у їхньому житті, і вони пристрасно вправляли свої нові м'язи. "За ним! За
ним! — гукали звірі. — Може, він і є тим Алихом! Беріть його! Ту-ту-ру-ту-ту! Оточуйте
його! Заганяйте! Не відставати! Ур-р-а-а!"
За хвильку-другу деякі звірі випередили дядька Ендрю. Вони стали в ряд і
перегородили утікачеві шлях. Решта оточила його з усіх боків. Хай куди б від озирався,
усюди бачив одні страхітливі морди. Над ним нависали роги великих лосів та
велетенські голови слонів. За ним посапували і рохкали важкі, набурмосені ведмеді та
кабани. Леопарди та пантери з крижаними поглядами насмішкувато (як він думав)
оглядали його, обмахуючись хвостами. Але найбільше його вразили роззявлені пащі,
властиво їх число. Звірі, засапавшись, дійсно пороззявляли роти, а він думав, що вони
збираються його зжерти.
Дядько Ендрю зупинився. Він тремтів і смикався то в один, то в другий бік, бо ж і в
ліпші часи не любив звірів, радше боявся їх, а за роки своїх немилосердних
експериментів над тваринами став ненавидіти та боятися їх іще більше.
— А тепер, шановний, — промовив бульдог сухим діловим тоном, — скажіть, хто Ви
— тварина, рослина чи мінерал?
Це те, що він насправді сказав. Та дядько Ендрю почув лише: "Гар-р-р!"
Розділ 11. Дигорі і дядько потрапили у скруту
Тут Ви, напевно подумаєте: звірі такі дурні й одразу не помітили, що дядько Ендрю
належить до тих самих істот, що двоє дітей та візник. Алє маєте пам'ятати, що звірі
нічого не знали про одяг. Вони вважали, що сукенка Поллі, норфолцький костюм
Диґорі і капелюх візника є такими самими невід'ємними частинами їхніх тіл, як і їх
власне хутро чи пір'я птахів. Звірі не могли собі уяснити, що ці троє належать до одного
племені, оскільки не встигли з ними порозумітись, а Перчик, як їм здалося, думав так
само. До того ж, дядько Ендрю був набагато вищий за дітей та цибатіший за візника.
Дядько був увесь у чорному, білою була хіба камізелька (зараз, щоправда, не надто
чиста), та з великою кучмою сивого волосся (що тепер, правда, була не надто пишна).
Тому він не здавався їм чимось схожим на тих трьох істот. Отож не дивно, що звірі були
дещо розгублені. Найгіршим було те, що об'єкт, здавалося, не здатен був говорити.
Та він намагався. Коли бульдог звернувся до нього (чи, як йому здалося, загавкав, і
ще загарчав), дядько здійняв до неба тремтячу руку і, мов у гарячці, видихнув: "Добрий
псюнчику, пожалій старого!" Та звірі розуміли його не більше, аніж він їх. Вони не
розібрали жодного слова, окрім незрозумілих шиплячих звуків. Мабуть, таке звертання
було недоречним, бо жоден пес, наскільки мені відомо, а тим більше Речистий Пес
Нарнії не захоче називатися Добрим Псюнчиком, — так само, як Вам би не хотілось
бути істотою на ім'я Мій Маленький Чоловічок.
Наступної миті дядько Ендрю втратив свідомість і впав як підкошений.
— Ну що ж, — заявив кабан, — це тільки дерево. Я так і думав.
Розумієте, звірі ще ніколи не бачили втрати свідомості чи навіть просто падіння.
Бульдог, який обнюхав дядька Ендрю з ніг до голови, підняв голову і заперечив:
— Це тварина. Без сумніву, тварина. Цілком можливо, така сама, як і ті решта.
— Я не бачу цього, — сказав один ведмідь. — Звір не перекидався б так, як оте, що
впало. Ми — звірі і ми не перекидаємося. Ми зводимося на ноги. Ось так.
І він звівся на задні лапи, подався назад, перечепився через низьку галузку і
гепнувся на спину.
— Третій жарт, третій жарт, третій жарт! — у несамовитому захваті загорланила
галка.
— Я таки гадаю, що це своєрідне дерево, — стояв на своєму кабан.
— Якщо це дерево, — втрутився інший ведмідь, — то в ньому має бути бджолине
гніздо.
— Я переконаний, що це не дерево, — заговорив борсук. — Мені здається, воно
намагалося щось говорити перед тим, як звалилося.
— То був тільки шум вітру в його гілках, — наполягав кабан.
— Ти нічогісінько не тямиш, — звернулась галка до борсука, — коли думаєш, що
воно є речистою твариною! Воно ж не промовило жодного слова.
— І все ж, знаєте, — вступив у розмову слон (звісно, то була слониха, бо її чоловіка,
як пригадуєте, Аслан забрав зі собою), — воно таки може бути якоюсь твариною. Може,
ота найбіліша ґуля скраю і є обличчя? А ті дірки — очі і рот. Не ніс, звісно ж. Але тоді…
гм… ніс не може бути таким маленьким. У багатьох із нас є те, що точно можна
назвати носом, — і вона, хизуючись, кокетливо відвела вбік кінчик свого хобота, скоса
гордовито поглядаючи на нього. Та їй можна вибачити ті безневинні гордощі.
— Я рішуче заперечую проти цього зауваження, — набурмосився бульдог (йому,
вочевидь, нічим було по-хвалитися).
— Слониха має цілковиту рацію, — озвався тапір, у якого також був довгий ніс.
— Ось що я вам скажу, — жваво втрутився у дискусію віслюк. — Мабуть, це
тварина, яка не вміє говорити, але вміє думати.
— Чи можна його підняти догори? — замислено промовила слониха. Її хобот
делікатно обхопив обм'якле тіло дядька Ендрю і поставив його, але, на жаль, сторчма,
на голову. 3 дядькової кишені випали два півсоверени, три півкрони й один
шестипенсовик. Але зусилля виявилися марними. Дядько Ендрю знову звалився
лантухом.
— Отак! — вигукнуло декілька голосів. — Це, зовсім не тварина. Воно неживе.
— А я кажу вам: це — тварина, — стояв на своєму бульдог. — У нього такий же
запах, як і у вас.
— Запах — це ще не все, — заперечила слониха.
— Як це не все? — обурився бульдог. — Якщо хлопака не може довіряти своєму
носові, то на що тоді йому покластися?
— Ну, мабуть, на розум, — м'яко відповіла слониха.
— Я рішуче заперечую проти цього зауваження, — відказав бульдог.
— Гаразд, ми змушені з ним щось робити, — вела далі слониха. — Бо воно може
виявитися тим Алихом, а його слід показати Асланові. Що про це думає більшість? Це
тварина чи якесь дерево?
— Дерево! Дерево! — загукав із десяток голосів.
— Дуже добре! — схвально хитнула хоботом. — Тоді, якщо це дерево, воно хоче, аби
його посадили. Нам треба вирити яму.
Цю частину роботи досить швидко виконали двоє кротів. З приводу ж того, яким
кінцем слід запихати дядька Ендрю в яму, виникла невеличка суперечка, і, відверто
кажучи, шансів бути посадженим не униз головою у нього було дуже мало. Деякі звірі
стверджували, що ноги мусять бути гілками, отож сірий розтріпаний кінець (вони мали
на увазі його голову) не що інше як коріння. Але тут інші звірі зауважили, що
розгалужена частина дядька Ендрю доволі брудна і досить розвинена, як і пасує
корінню. Врешті посадили дядька таки головою догори. Коли яму закидали землею, то
дядько Ендрю був закопаний по коліна.
— Воно виглядає страшенно зів'ялим, — стурбовано промовив віслюк.
— Так, звичайно, воно хоче, аби його підлили, — погодилася слониха. — Я гадаю, і
хочу вас про це сповістити (без наміру образити будь-кого із присутніх); що, мабуть,
для такої роботи мій ніс…
— Я рішуче заперечую проти цього зауваження, — знову не погодився бульдог, але
слониха, м'яко ступаючи, вже пішла до річки, наповнила хобота водою і повернулася,
щоб заопікуватися дядьком Ендрю. Кмітлива тварина взялася до роботи і вода
потужним струменем вилилася на дядька, стікаючи геть за обшивку сюртука, ніби
дядько отак ув одежі приймав ванну. Це відродило пана Ендрю до життя. Він остаточно
прийшов до тями. Але що то було за пробудження! Та мусимо облишити його: хай
трохи подумає про свої "подвиги" (якщо, звісно, він зараз здатен бодай щось
усвідомити) і повернутися до важливіших речей.
Перчик із Диґорі мчали галопом. Гомін звірів поступово завмирав удалині, а
невеличкий гурт Аслана з вибраними радниками щораз наближався. Диґорі знав, що
не наважився б порушити урочистих зборів, коли звірі заговорили, але тепер у цьому і
не було потреби. За словом Аслана слон, ворони та й усі решта відійшли вбік. Дигорі
зіскочив з коня й опинився віч-на-віч з Асланом. Лев виявився ще більшим і ще
гарнішим, ще золотосяйнішим і ще страшнішим, ніж собі думав хлопчик. Диґорі навіть
не насмілився поглянути йому у вічі.
— Даруйте… пане леве… Аслане… сер? — запитально глянув на нього Диґорі. — Чи
не могли б Ви… можу я… вибачте, чи не дали б Ви мені трохи чарівного плоду цієї
країни на ліки для моєї мами?
Він одчайдушно сподівався, що лев відповість "так" і до нестями боявся, що той
може сказати "ні". Та Диґорі розгубився, коли не сталося ні того, ні іншого.
— Це хлопець, — промовив Аслан, дивлячись не на Диґорі, а на своїх радників. —
Ось хлопець, який учинив це. Через нього все і сталося.
"О, шановний, — подумав Диґорі, — що такого зробив я на цей раз?"
— Сину Адамів, — сказав лев, — зла чаклунка проникла в мою новонароджену
землю Нарнію. Поясни цим добрим звірам, як вона сюди потрапила.
Десятки розмаїтих можливих виправдань зароїлися у голові Диґорі, але йому
вистачило розуму розповісти чисту правду.
— Це я привів її, Аслане, — тихо відповів хлопець.
— Нащо?
— Хотів вигнати її з нашого світу у її світ. Я думав, що веду її назад, на її власне
місце.
— А як вона опинилася у вашому світі, сину Адамів?
— Через… через магію.
Лев нічого не відповів і Диґорі подумав, що розповів замало:
— Це мій дядько Ендрю, — сказав хлопець. — Він послав нас поза наш світ за
допомогою чарівних перстенів. Зрештою, я був змушений, бо спершу він послав Поллі,
а потім ми зустріли чаклунку, у місті під назвою Черн, і вона якраз ухопила нас, коли…
— Ви зустріли чаклунку? — перепитав лев низьким голосом, який, вдавалося, от-от
перейде у погрозливе рикання.
— Вона пробудилася, — нещасним голосом відповів Диґорі. Хлопець зробився
блідий як крейда. — Маю на увазі, то я розбудив її. Бо хотів знати, що станеться, коли
вдарю у дзвона. А Поллі не хотіла цього. Вона не винна. Я… я скрутив її. Знаю, мені не
слід було цього робити. Думаю, я був трохи зачарований по тому, як прочитав напис під
дзвоном.
— Справді? — запитав Аслан таким же низьким і глибоким голосом.
— Ні, — зашарівся Диґорі. — Тепер розумію, що це неправда. Я тільки вдавав.
Запала довга пауза. І Диґорі думав собі: "Я все зіпсував. Тепер уже нічого не можна
буде зробити для мами".
Коли лев заговорив знову, то звернувся не до Диґорі.
— Бачите, друзі, — промовив він. — Ще перед тим як сім годин тому я подарував
вам новий чистий світ, сюди вже увійшли сили зла: їх розбудив і привів сюди цей син
Адама. — Всі звірі, навіть Перчик, звернули свої погляди до Диґорі, і бідоласі
захотілося чимскоріш провалитись крізь землю. — Та не варто засмучуватися, —
продовжував лев, звертаючись до звірів. — Лихо таки прийде сюди, та спливе ще багато
часу, заки на мене впаде найгірше… А зараз запровадьмо такий порядок, із яким тут
іще сотні років буде радісна земля радісного світу. Й оскільки раса Адамова нанесла
рану цьому світові, то вона й допоможе зцілити її. Підійдіть-но ближче, І ви теж.
Останні слова стосувалися до Поллі та візника, що саме надійшли. Поллі, широко
відкривши рота й очі, пильно вдивлялася в Аслана, все міцніше тримаючи візника за
руку. Візник, кинувши погляд на лева, зняв свого капелюха. Ще ніхто не бачив його без
капелюха, а без нього він виглядав молодшим, гарнішим і справді більше був схожий на
селянина, ніж на лондонського візника.
— Сину, — звернувся Аслан до візника, — я давно знаю тебе. Чи знаєш ти мене?
— Гм… ні, сер, — відповів візник, — у кожному разі, не в звичайному розумінні. Та
якось відчуваю, ніби можу поводити себе дуже вільно, тому що ми вже раніше
зустрічалися.
— Це добре, — промовив лев. — Ти знаєш більше, ніж думаєш. І житимеш, щоб
пізнати мене ліпше. Як тобі ця країна?
— Чудова учта, сер, — відповів візник.
— Тобі б хотілося жити тут завжди?
— Гм, бачите, сер, я одружений чоловік, — відповів візник — Якби моя дружина
була тут, то, мені здається, ніхто з нас не захотів би повернутися до Лондона: ми ж обоє
сільські люди.
Аслан закинув догори свою гривасту голову, розтулив рота — і з нього вихопилася
одна протяжна нота. Не дуже гучна, а проте повна сили. Серце підстрибнуло у грудях
Поллі, коли вона почула її. Дівчинка була цілковито впевнена, що то був поклик і що
кожен, хто його почув, захотів би йому підкоритися, мало того, здатен був це зробити,
хоч які світи та століття лежали б поміж ним і левом. Ось чому Поллі, хоча й була
зачудована, анітрохи не здивувалась, коли зненацька молода жінка з добрим та чесним
обличчям вийшла нізвідки і стала поруч. Поллі одразу зрозуміла, що це дружина
візника, і перенеслася вона з нашого світу не після втомливої подорожі з чарівним
перснем, а швидко, просто і делікатно, — так, як птаха прилітає до рідного гнізда.
Молода жінка, очевидно, саме прала, бо на ній була запаска, рукави закочені по лікті, а
на руках мильна піна. Якби вона мала час перебратися у святочне (її найкращий
капелюшок мав на собі штучні вишеньки), то виглядала б недоречно, а так була досить
мила.
Звісно, жінка подумала, що спить. Ось чому вона не підійшла відразу до свого
чоловіка і не спитала його, чому вони обоє тут опинилися. Проте, коли вона поглянула
на лева, то, здається, уже не була певна, що спить, та все ж чомусь не виглядала дуже
перестрашеною. Жінка присіла у коротенькому реверансі, як часто у ті дні при зустрічі
чинили сільські дівчата. Після того вона підійшла до візника, узяла його за руку і трохи
сором'язливо озирнулася довкола.
— Діти мої, — промовив Аслан, глянувши на них обох, — ви нарікаєтесь першими
королем і королевою Нарнії.
Візник од здивування розкрив рота, а його дружина почервоніла як півонія.
— Ти будеш керувати і правити всіма цими створіннями, чинити між ними
справедливість, захищати їх од ворогів, коли буде потреба. А потреба буде, бо у цьому
світі перебуває зла чаклунка.
Візник двічі чи тричі судомно ковтнув повітря і прокашлявся:
— Уклінно перепрошую, сер, — почав він, — дуже Вам дякую, проте я думаю, і моя
господиня також, що я негодящий чоловік для такої роботи. Я, знаєте, не вельми
грамотний.
— Добре, — промовив Аслан, — ти вмієш користуватися лопатою, плугом? Умієш
вирощувати на землі овочі?
— Так, сер, я міг би робити таку роботу, бо у цьому виріс.
— Чи зможеш ти правити цими створіннями добре і справедливо, пам'ятаючи, що
вони не є рабами, як ті безмовні звірі, народжені у твоєму світі, але Речистими Звір-ми
та вільними особами?
— Розумію, сер, — відповів візник — Я б спробував завести справедливі стосунки
поміж ними усіма.
— А виховав би своїх дітей та онуків так само?
— Я б намагався, сер. Я б робив усе якнайліпше — правда, Неллі?
— І не мав би мазунчиків серед власних дітей або серед інших створінь? І не
дозволяв би нікому підминати під себе інших або використовувати їх у своїх інтересах?
— Я ніколи терпіти не міг подібних учинків, сер, і це правда. Я б відплатив їм, якби
зловив їх — відповів візник. (Із плином цієї розмови голос візника робився чимраз
повільнішим та багатшим: у ньому з'являлося більше дзвінкості сільського юнака і
меншало гостроти та похапливості кокні — жителя лондонських кварталів бідноти.)
— Ну а якби вороги напали на край (бо вороги таки будуть) і розпочалася війна, чи
був би ти першим у наступі та останнім у відступі?
— Гм, сер, — поволі, зважуючи кожне слово, відповів візник, — чоловік не знає
напевно, на що здатен. Наважусь сповістити, що цілком можу виявитися таким, як
м'якенька булочка. Я ніколи не воював, хіба що навкулачки. Я спробував би… тобто
сподіваюсь, що спробував би… виконати свій обов'язок.
— Тоді, — промовив Аслан, — ти зробиш усе, що має робити король. Коронація
відбудеться негайно. Отож, ти, твої діти та онуки будуть благословенними. Одні з них
будуть королями Нарнії, інші — королями Верхоландії, яка лежить за Південними
Горами. А ти, маленька доню, — тут він повернувся до Поллі, — запрошена на свято. Чи
простила ти хлопця за насильство, скоєне у залі постатей безлюдного палацу
проклятого Черну?
— Так, Аслане, ми помирилися, — відповіла Поллі.
— Це добре, — промовив Аслан. — А тепер дещо для хлопця.
Розділ 12. Перчикова пригода
Диґорі міцно стиснув губи. Він почувався щораз більш ніяково. Бідолаха хіба
сподівався, що, хай що б там сталося, він не розреветься і не втне жодної дурниці.
— Сину Адамів, — звернувся до нього лев, — чи ти готовий виправити зло, яке
заподіяв моїй милій країні Нарнії у день її народження?
— Так. Лише не знаю, що міг би зробити, — відповів Диґорі. — Бачите, чаклунка
втекла і…
— Я запитав: чи ти готовий? — повторив лев.
— Так, — відповів Диґорі. На мить у нього виникло шалене бажання сказати: "Так,
я спробую допомогти Вам, якщо пообіцяєте зарадити моїй мамі", — але вчасно
схаменувся, бо лев був зовсім не тою особою, з якою можна було б поторгуватися. Коли
ж хлопець мовив "так", то подумав про свою маму і про ті великі сподівання, які у нього
були, і як усі вони розвіялися. У горлі йому застряг клубок, а на очі навернулися
сльози, і він, більше не зважуючи, бовкнув:
— Але будь ласка, прошу Вас… не дали б Ви… не могли б Ви мені дати що-небудь,
що вилікує мою маму?
До цього моменту він дивився на велетенські передні лапи Аслана та його
здоровенні кігті, а тепер у відчаї глянув просто йому в очі. Те, що хлопцеві відкрилося,
здивувало його більше, ніж будь-що за все попереднє життя. Бо рудувато-брунатне
лице схилилось до нього й (о чудо із чудес!) з Асланових очей котилися великі сяючі
сльозини. Вони були такі великі і яскраві, що Диґорі на мить здалося, ніби левові шкода
його мами сильніше, ніж йому самому!
— Сину мій, сину мій, — вимовив Аслан. — Я знаю: горе велике. Поки що тільки
тобі і мені на цій землі це відомо. Давай же будемо один до одного добрими. Та я мушу
думати про сотні років життя Нарнії. Чаклунка, яку ти привів зі собою у цей світ,
повернеться знову. Лишень не відразу. Я хочу посадити в Нарнії дерево, до якого вона
не насмілиться наблизитися, і це дерево захищатиме Нарнію впродовж багатьох років.
Отож ця земля матиме довгий, яскравий ранок перед тим, як сонце затягнеться
хмарами. Ти ж мусиш принести мені зерно, з якого проросте і зросте це дерево.
— Так, сер, — відповів Диґорі. Він не знав, яким чином це зробить, але наразі був
цілковито впевнений, що може це здійснити. Лев глибоко зітхнув, нахилив свою голову
нижче й обдарував Диґорі поцілунком. Хлопець одразу відчув, як нові сили та відвага
наповнили його.
— Любий сину, — промовив Аслан, — я розповім тобі, що ти повинен зробити.
Обернись, поглянь на захід і скажи мені, що ти бачиш?
— Я бачу неймовірно високі гори, Аслане, — сказав Диґорі. — Я бачу річку, яка
водоспадом спадає з бескидів та стрімчаків. Ген там, за бескидами — зелені лісисті
пагорби, а за ними ще вищі гори — вони майже чорні. А далі, дуже-дужс далеко —
високі засніжені вершини, нагромаджені одна на одну… як на картинах Альп. А далі
немає нічого, окрім неба.
— Ти добре бачиш, — сказав лев. — Отож, земля Нарнії закінчується там, де
зривається водоспад. Як тільки доберешся до вершини стрімчака, то опинишся за
межами Нарнії, у Західних Нетрищах. Ти мусиш перейти через ті гори і віднайти там
зелену долину їз голубим озером. Та долина оточена стіною крижаних гір. На березі
озера побачиш стрімкий зелений пагорб. На вершині пагорба росте сад. Посередині
саду знайдеш дерево. Зірви яблуко з того дерева і принеси його мені.
— Так, сер, — знову сказав Диґорі. Хлопець не мав ані найменшого уявлення, як
буде видиратися на стрімчак, шукати шлях поміж тих гір, однак не хотів признаватися
в цьому Асланові, щоб не виглядало, ніби він відмовляється. Та все ж додав:
— Сподіваюся, Аслане, тобі не дуже спішно. Я не зможу швидко дістатися туди і
повернутися назад.
— Маленький сину Адамів, ти отримаєш підмогу, — відповів Аслан. Він повернувся
до коня, який від початку весь час стояв тихенько збоку і відганяв хвостом мух. Кінь
схилив голову набік, немов прислухаючись до не зовсім зрозумілої йому розмови.
— Любий мій, — звернувся Аслан до коня, — хочеш стати крилатим?
Бачили б Ви, як струснув кінь гривою, як роздулись його ніздрі і як він тупнув об
землю копитом! Зрозуміло, що йому страшенно хотілося бути крилатим. Натомість він
тільки відповів:
— Якщо ти бажаєш, Аслане… якщо дійсно маєш намір… Не знаю, чому це випало
мені… Я не вельми розумний кінь.
— Будь крилатим! Будь також батьком усіх крилатих коней, — від голосу Аслана
сколихнулося повітря. — Твоє ім'я відтепер буде Полетун.
Кінь сполошився, як колись у ті давні нещасливі дні, коли тягав кеба. Потім
здибився на задні ноги. Його шия вивернулася назад, немов у спину його жалили ґедзі
і йому захотілося почухатись. А тоді із плечей Полетуна вирвалися криля — так, як
звірі сполохано зриваються із своїх лісових лігвищ. Вони розгорталися і росли, і стали
більшими, ніж в орла, більшими, ніж у лебедя, більшими, ніж у янголів на церковних
вітражах. Пера засяяли гнідими та мідними барвами. Кінь широко і потужно змахнув
крильми і стрибнув у повітря. На висоті двадцяти футів він пустував над головами
Аслана та Диґорі: фуркав, іржав, долав стрибками уявні перешкоди. Згодом, зробивши
кілька кіл, він м'яко опустився на землю на всі чотири ноги, зніяковілий та здивований,
однак безмежно вдоволений.
— Добре, Полетуне? — запитав Аслан.
— Дуже добре, Аслане, — відповів Полетун.
— Хочеш доправити цього маленького сина Адамового до гірської долини, про яку я
розповідав?
— Що? Тепер?! Одразу?! — радісно здивувався Перчик, чи то пак Полетун — так ми
повинні надалі його називати. — Ур-р-а-а! Ходи сюди, малюче. Я колись возив таких
хлопчисьок, як ти, на своїй спині. І тоді поля були зелені. І був цукор.
— Про що там перешіптуються двоє доньок Євиних? — запитав Аслан, несподівано
обертаючись до Поллі та дружини візника, які вже встигли потоваришувати між собою.
— Коли Ваша ласка, сер, — промовила королева Гелсн (нею тепер стала Неллі,
дружина візника), — я гадаю, що маленька дівчинка з великим задоволенням полетіла
б також, якщо не буде ніяких заперечень.
— А що Полетун скаже на це? — поцікавився лев.
— О, та я й не зауважу цих двох пташенят на собі, — засміявся Полетун. — Але,
сподіваюсь, слон не захоче і собі перевезтися.
Слон не виявив такого бажання, і новий король Нарнії допоміг обом дітям вилізти
на коня, тобто він дав можливість Диґорі самому погріти чуба, а Поллі підсадив так
м'яко і делікатно, ніби дівчинка була із крихкої порцеляни.
— Обоє сіли, Перчику… о, Полетуне, я хотів сказати.
— Не лети надто високо, — давав останні поради Аслан. — Не намагайся перелітати
через снігові вершини. Шукай долини, зелені ущелини і лети туди. Там завжди
знайдеться прохід. А тепер уперед із моїм благословенням!
— О, Полетуне, — захоплено сказав Диґорі, нахиляючись, аби поплескати коня по
лискучій шиї, — оце так забава! Тримайся за мене міцніше, Поллі.
Наступної миті земля під ними немовби кудись провалилася і все закружляло
перед очима: Полетун, немов голуб, зробив зо два кола, перш ніж розпочати тривалу
виправу на захід. Дивлячись униз, Поллі ледве розрізняла короля та королеву, та й сам
Аслан уже перетворився на яскраву золотисту плямку на зеленій траві. Незабаром
вітер овіяв їхні обличчя, а помахи Полетунових крил стали плавнішими і
розміренішими.
Уся барвиста Нарнія, з галявами, скелями, вересовими луками, розмаїтими
деревами, розлого простяглася під ними. Ріка звивалася, мов стьожка щирого срібла.
Видно було також вершини невисоких пагорбів, які лежали на півночі праворуч від
дітей. За пагорбами щораз вище, до самого горизонту, м'яко стелились вересові
зарості. Ліворуч горн були набагато вищими, але подекуди там траплялися ущелини,
крізь які поміж сосновими лісами на крутосхилах можна було побачити смужки
південних земель, що лежали за тими горами ген у голубій далечі.
— Там починається Верхоландія, — зауважила Поллі.
— Так, але глянь уперед! — сказав Диґорі.
Перед ними якраз виріс великий скелястий хребет: мандрівники були вражені
несамовитим танком сонячних променів у струменях водоспаду, що із ревом та
мерехтінням зривався додолу. З нього якраз і починалася ріка Нарнії. Сам водоспад
живився водами західних гір. Мандрівники летіли дуже високо, грім водоспаду ледве
долинав до їхніх вух, проте підкорити верхівок скель таки не могли.
— Доведеться трохи попетляти, — мовив Полетун. — Тримайтеся міцніше!
Він почав виписувати віражі, набираючи висоту на кожному повороті. Повітря
позимніло, а знизу долинали крики орлів.
— Гей, обернися! Подивись назад! — гукнула Поллі, їхнім очам відкрилася вся
долина Нарнії, що широко розкинулась аж до смужки моря далеко на сході горизонту.
Тепер вони перебували на такій висоті, що побачили, як ген там за вересовим
чагарником на півночі височіли гострі шпичасті хребти гір — вони були такі маленькі,
наче іграшкові. А на півдні виднілися степи, схожі на піщані пустелі.
— Я б хотів, аби хтось розповів нам про всі ті землі, — мовив Диґорі.
— А мені здається, що ніде іще нікого немає, — заперечила Поллі. — Гадаю, там
ніхто не живе, і тому нічого не станеться. Адже цей світ усього один день як народився.
— Так але люди доберуться сюди, — відстоював свою думку Диґорі. — І тоді з ними
відбудуться всілякі історії, от побачиш.
— Як добре, що їх іще немає, — сказала Поллі. — Бо ніхто не мусить усе це вивчати
— баталії, події та інші дурниці.
Тепер вони були над бескидами. За кілька хвилин долина Нарнії зникла з поля
зору. Мандрівники пролітали над дикою країною скелястих вершин та похмурих лісів,
усе ще прямуючи проти течії ріки. Попереду невиразно бовваніли справді величезні
гори. Проте очі мандрівників засліплювало сонячне проміння, і вони не могли до пуття
роздивитися те, що попереду. А сонце чимраз нижче хилилося до овиду, й усе небо на
заході було як одне велетенське горнило із розплавленим золотом. Нарешті світило
зайшло за зубчастий пік, який на фоні неба, що яскріло позолотою, виглядав пласким і
гострим, немовби вирізаним із картону.
— Не сказала б, що тут надто тепло, — озвалася Поллі.
— І крила починають боліти, — мовив Полетун. — Щось тут не видно долини з
озером, про які розповідав Аслан. Як ви ставитесь до того, аби приземлитися і
підшукати пристойне місце для ночівлі? Ми не зможемо нічого знайти, коли споночіє.
— Так, — відповів Диґорі, — тим більше, що саме надійшов час на вечерю.
Отож Полетун спускався все нижче і нижче. Коли вони опинилися при самій землі
поміж пагорбами, повітря стало теплішим. Після тривалої подорожі, коли не було чути
майже нічого, окрім шурхоту Полетунових крил вуха знову тішили затишні земні звуки:
перехлюп ріки у її кам'яному ложі, шепіт дерев на легкому вітрі. Мандрівників
огорнули солодкі пахощі землі і трави, нагрітих сонцем. Урешті Полетун приземлився.
Диґорі зіскочив додолу і допоміг злізти Поллі. Обоє були раді нарешті розім'яти
затерплі ноги.
Долина, на яку вони приземлилися, була розташована у самому серці гір. Над ними
височіли снігові вершини, одна з яких у променях призахідного сонця здавалася
рожевою.
— Я голодний, — оголосив Диґорі.
— То давайте їсти, — озвався Полетун, напихаючись травою на весь писок Він
підвів голову, продовжуючи ремигати. Жмутки трави, немов бакенбарди, звисали з
обох кутків його морди. — Гей, ви двоє, приставайте. Не соромтеся. Тут вистачить для
всіх.
— Але ж ми не їмо трави, — сказав Диґорі.
— Гм, гм, — відповів Полетун з набитим писком, — не знаю, що вам тепер робити.
Але така вже добра трава, що аж ну.
Поллі та Диґорі збентежено глянули одне на одного.
— Гаразд, я гадаю, декому слід було потурбуватися про їжу для нас, — сказав
Диґорі.
— Я впевнений, що Аслан зробив би це, якби ви його попрохали, — мовив Полетун.
— А хіба він не знав цього без прохань? — запитала Поллі.
— Без сумніву, знав, — відповів кінь (усе ще з повним ротом), — але, мені здається,
він хотів, аби його попросили.
— І що ж, до лиха, нам тепер робити? — спитав Диґорі.
— Не уявляю, — сказав Полетун. — Може, все ж таки скуштуєте трави? Може, вона
і вам припаде до смаку?
— О, не будь дурним, — тупнула ногою Поллі. — Та ж ясно, що люди не їдять трави,
так само як тобі не полізла би в горло бараняча відбивна.
— Заради всього святого, не говори нічого про відбивні чи фрикадельки, —
попрохав Диґорі, — бо це тільки погіршить справу.
Хлопець запропонував Поллі гайнути на своєму персні додому і принести щось,
попоїсти, бо сам він не може цього зробити, оскільки пообіцяв чимскоріш виконати
Асланове доручення. Якби він раптом знову опинився вдома, хтозна, чи не трапилось
би чогось, що завадило б йому повернутися. Однак Поллі сказала, що не хоче залишати
його самого, на що Диґорі зауважив, що це дуже ґречно з її боку.
— Слухай, — пожвавішала Поллі, — у мене в кишені у паперовому пакетику є
кілька ірисок. Це все ж ліпше, ніж нічого.
— Набагато ліпше, — зрадів Диґорі. — Але обережно виймай їх, щоб не зачепити
перстень.
То виявилась дуже важка і делікатна робота, а проте вони врешті дали собі раду.
Коли діти витягли той маленький паперовий пакетик, він був розм'яцьканим та
липким, отож постало питання — відривати папір від цукерок чи цукерки від паперу.
Деякі дорослі (а ви знаєте, якими недоладними вони можуть бути у подібних ситуаціях)
воліли б залишитися без вечері, аніж споживати такі іриски. Після підрахунків
виявилося дев'ять цукерок. У Диґорі виникла чудова ідея: з'їсти по чотири іриски, а
дев'яту — посадити, бо, як він сказав, "якщо зламана верхівка вуличного ліхтаря
перетворилася на ліхтарне дерево, то чому б цьому цукеркові не перетворитись на
цукеркове дерево?" Отож вони видлубали в дерні маленьку ямку і закопали там іриску.
Потім з'їли свої цукерки, смокчучи їх так довго, як тільки могли. То була скромна їжа і
навіть обсмоктування паперових обгорток не допомогло втамувати голод.
Полетун завершив свою розкішну вечерю і влігся на землю. Діти підійшли до нього
і повсідалися обабіч, припавши до його теплого тіла. Кінь розпростер над ними крила і
їм зробилося зовсім затишно. Коли на небо висипали яскраві зорі цього молодого світу,
діти заходилися обговорювати всяку всячину: про те, як Диґорі сподівався добути щось
для своєї мами, а натомість був посланий із цим дорученням, а потім укотре нагадували
одне одному прикмети того місця, яке розшукувано, — блакитне озеро та пагорб зі
садом на чубочку. Розмова вже добігала кінця, дрімота склеювала повіки, коли Поллі
раптом стрепенулася:
— Чш-ш-ш!
Усі чимпильніш прислухались.
— Мабуть, то вітер у верховітті, — одразу зауважив Диґорі.
— Я не певен, — заперечив Полетун. — У будь-якому випадку — пильнуйте! Ось
знову! В ім'я Аслана, там щось є.
Зчиняючи великий шум і гам, Полетун миттю зірвався на рівні ноги. Діти також
повставали. Кінь почав гасати туди-сюди, він нюшив повітря й іржав. Діти навшпиньки
скрадалися по галявині, оглядаючи кожен кущ та дерево. Вони були певні, що таки
щось бачили. Поллі якусь мить була цілком переконана, що зауважила високу темну
постать, яка безгучно і швидко віддалялась на захід. Проте вони нічого не знайшли.
Полетун урешті-решт знову влігся на траву, а діти перевклалися (якщо це правильне
слово) під його крильми й одразу позасинали. Полетун чатував найдовше: він пряв
вухами, вслуховувався у темряву й іноді посіпував шкірою, неначеб його кусали ґедзі,
— але зрештою теж заснув.
Розділ 13. Несподівана зустріч
— Прокидайся, Диґорі, прокидайся, Полетуне, — лунав голос Поллі. — Цукеркове
дерево вже виросло. І ранок просто чарівний.
Ліс був прошитий нитками вранішніх променів, трава посивіла від роси, павутиння
було геть як із срібла. Поряд пишалося дерево із бурим стовбуром, не вище за яблуню.
Гілки його були білими, радше паперовими, а на них висіли маленькі брунатні плоди,
схожі на фініки.
— Ур-р-а-а! — вигукнув Диґорі. — Але спершу я викупаюся.
Він рушив навпростець через квітучі хащі вниз до річки. Чи доводилось Вам колись
купатись у гірській річці, яка піниться у дрібних водоспадиках, весело струменить по
червоному, блакитному, жовтому камінню та мерехтить сонячними блискітками?
Незгірш як на морі, а може, й ліпше. Після купання Диґорі, звісно, довелося одягатися
на мокре тіло, але ж забава була того варта! Коли він повернувся, Поллі пішла і собі
вмитись, а потім розповідала, як гарно поплавала, але нам відомо, що плавець з неї
ніякий, тому найкраще, мабуть, було не ставити зайвих запитань. Полетун також
спустився до річки, забрів на середину течії, щоб досхочу напитися, а потім талапав
гриву у воді й іржав собі, пустуючи.
Поллі та Диґорі почали збирати врожай із цукеркового дерева. Плоди були геть
казкові: не такі, як іриски, а м'якші та соковитіші і тільки трішки нагадували їх за
смаком. Полетун також влаштував собі розкішний сніданок. Кінь таки скуштував
цукеркового плода, і той навіть припав йому до смаку, але врешті Полетун визнав, що о
тій порі ранку трава набагато смачніша. Потім, не без деяких труднощів, діти
повилазили йому на спину і — розпочалася друга частина подорожі.
Було навіть цікавіше, ніж учора, почасти тому, що всі почувалися свіжими, а
почасти тому, що за їхніми спинами сходило вранішнє сонце і все попереду, освітлене
його промінням, виглядало гарнішим. Звідусіль здіймалися велетенські засніжені
вершини. Долини, далеко внизу, сяяли усіма відтінками смарагду, а потічки, що збігали
до річки з високих льодовиків, були такими блакитними, що складалось враження,
немов летиш над велетенськими брилами коштовного каміння. Нашим мандрівникам
хотілось, аби та подорож тривала чимдовше. Незабаром вони почали принюхуватись,
запитуючи одне в одного: "Що це?" — "Ти відчуваєш якийсь запах?" — "Звідки так
пахне?" — бо їх огортав потужний, теплий і п'янкий аромат, наче від найніжніших на
світі фруктів чи квітів.
— Він долітає з тієї долини, де озеро, — здогадався Полетун.
— Очевидно, — погодився Диґорі. — Погляньте, он там, на тому кінці озера, видно
пагорб. Вода така синя!
— Це має бути наше Місце, — дійшли висновку всі троє.
Полетун широкими колами почав опускатися нижче і нижче. Крижані скелі
здіймалися чимраз вище. Щомиті повітря робилося теплішим та солодшим — дітям
ледь сльози на очі не набігли. Тепер Полетун ковзав на своїх велетенських, завмерлих,
здавалося, крилах і готувався до приземлення. Зелений пагорб стрімко наближався. За
мить, дещо незграбно, кінь торкнувся ногами крутого узгір'я. Діти скотилися і
попадали у теплу духмяну траву На щастя, ніхто не зазнав жодних ушкоджень. Трішки
засапані, вони позводилися на ноги.
Від місця, де опинилася наша компанія, до вершини залишилося ще три чверті
шляху, і вони одразу подерлися на маківку. (Не знаю, чи подужав би Полетун це
урвище без своїх крил. Завдяки їм він зберігав рівновагу, як орел, що вмощується на
шпилястій скелі.) Верхівка пагорба була оточена високою стіною із зеленого дерну.
Там, усередині, за стіною, росли дерева. Гілля звисало назовні: листочки були зелені, а
коли ними грався вітер, то здавалися блакитно-срібними. Діставшись до маківки,
мандрівники обійшли зелену стіну геть довкола, доки надибали вхід — високу
щирозлоту браму, міцно зачинену і звернену на схід.
Досі, гадаю, Полетун та Поллі сподівалися, що увійдуть до саду разом із Диґорі. Але
тут ці сподівання розвіялися: ніколи ще вони не бачили такого таємничого місця. Воно
було призначене тільки для вибраних — досить одного погляду, аби зрозуміти це.
Тільки дурень міг плекати надію потрапити досередини, якщо його не було скеровано
туди зі спеціальною місією. Диґорі одразу зметикував, що інші не зможуть увійти туди
разом із ним, тож рушив далі сам.
Коли він підійшов упритул до брами, то побачив золоті та срібні літери, що були
викарбувані на мій. Письмена повідомляли:
Увійди через злоту браму,
а як ні, то вертай назад.
Якщо зірвеш ти плід з цього саду,
не куштуй же його одразу —
іншим плід донеси без втрат.
Бо оті, хто його украдуть
чи пролізуть сюди через мур,
віднайдуть своє щастя, мабуть,
а разом із ним запопадуть
лише відчай сердечних мук.
"Не куштуй же його одразу, іншим плід донеси без втрат, — промовив сам до себе
Диґорі. — Гаразд, ось так я і маю робити. Це означає, мабуть, що мені не слід тут
нічого куштувати. Але я не розумію, до чого тут оце: "Увійди через злоту браму". Та ж
хіба останній бевзь полізе через стіну, якщо можна увійти через браму! Але як вона
відчиняється?"
Він поклав руку на ворота і вони легко відхилилися, відкриваючись досередини.
Обидві стулки рухались на завісах без найменшого скреготу.
Тепер, коли він зміг зазирнути в саме осереддя таємниці, усе це здалося ще більше
таємничим. Диґорі дуже повільно, урочисто ступив уперед, роззираючись навсібіч. У
саду було надзвичайно тихо, не чути й шелесту листя. Навіть фонтан, що вигравав
посеред саду, плюскотів ледь чутно. Звідусіль струмували чудові пахощі. Це було
щасливе місце, але й дуже поважне.
Хлопець одразу впізнав потрібне дерево: воно росло в самому центрі саду і лиш на
ньому висіли великі срібні яблука — такі променисті, що відкидали сяйво у найдальші
закутки, куди навіть сонце не сягало. Диґорі рушив до яблуні, зірвав одне яблуко і
поклав до нагрудної кишені свого норфолцького піджака. Проте він не втримався від
спокуси оглянути і понюхати плід, перед тим як сховати.
Ох, ліпше би він цього не робив: зненацька хлопця охопила страхітлива спрага та
голод і ним оволоділо пристрасне бажання скуштувати забороненого плоду. Диґорі
похапцем сховав його до кишені, але ж довкола було повно інших плодів. Хіба це
злочин, якщо він скуштує одне яблуко? Зрештою, подумав хлопець, ті письмена на
брамі не обов'язково мали означати наказ. Вони могли бути тільки своєрідною
порадою… а хто ними серйозно переймається? А навіть якщо це і справді наказ, то хіба
порушив би його хлопець, з'ївши одне яблуко? Він же не відмовляється виконати ту
частину, що веліла: "Іншим плід донеси…"
Вагаючись, Диґорі підвів очі догори і глянув на верхівку дерева. Там, просто над
хлопцем, на гілці вмостилася дивовижна птаха. Схоже було, що вона заснула, хоча,
може, і не зовсім: крізь ледь помітну щілинку між повіками одне око все ж стежило за
тим, що діється внизу. Птаха була більшою за орла, мала шафранові груди, голову
увінчував яскраво-червоний гребінь, а хвіст вигравав багрянцем.
— І я ще раз пересвідчився, — казав згодом Диґорі, розповідаючи цю історію
іншим, — що не можна втрачати пильності у таких чарівних місцях. Адже невідомо, хто
чи що може за вами спостерігати.
Однак я впевнений, що Диґорі не зірвав би для себе яблука за жодних обставин.
Такі правили, як "не вкради", мені здається, втовкмачувалися у хлопчачі голови в ті
часи ліпше, ніж тепер. А втім, ніколи не можна бути у чомусь певним до кінця.
Диґорі саме повернувся, аби рушити назад до воріт, і затримався, щоб востаннє
поглянути довкола. Та й закляк, мов громом уражений. Він був не сам! Там, за кілька
ярдів од нього, стояла чаклунка! Вона якраз викинула геть, недогризок яблука, яким
щойно ласувала. Дивно, але сік яблука був доволі темним і жахливою плямою
розплився навколо її рота. Диґорі одразу здогадався, що чаклунка перелізла через мур.
У цей момент хлопець почав усвідомлювати прихований зміст останніх рядків, у яких
ішлося про сповнення найпотаємнішого бажання та про відчай і безнадію потому.
Адже чаклунка виглядала дужчою і величнішою, ніж будь-коли, і навіть, можна
сказати, тріумфувала, проте обличчя її було крейдяно білим як у мерця.
Усі ці думки миттєво промайнули у голові Диґорі. Далі він узяв ноги на плечі і
щодуху помчав до поріг. Та чаклунка метнулася за ним. Як тільки він вискочив назовні,
брама сама по собі зачинилася. Це дало змогу хлопцеві відірватися від переслідування,
але ненадовго. Поки він добігав до друзів і гукав до них: "Поллі, швидше! Полетуне,
злітай!" — чаклунка чи то перелізла через стіну, чи то перестрибнула її і знову його
наздоганяла.
— Ані руш, стій на місці, — вигукнув Диґорі, обернувшись обличчям до неї, —
інакше ми всі зникнемо. Не підходь ні на крок.
— Дурний хлопче, — заговорила чаклунка, — чого втікаєш від мене? Я не завдам
тобі шкоди. Якщо не спинишся і не вислухаєш мене тепер, то втратиш знання, які
можуть зробити тебе щасливим на все твоє життя.
— Досить, я не бажаю слухати про це, — відповів Диґорі. Та він слухав.
— Я знаю, яке доручення ти повинен виконати, — продовжувала чаклунка, — бо то
я була минулої ночі поряд із вами і чула всі ваші розмови. Ти зірвав плід із того саду.
Він у твоїй кишені. І ти збираєшся, не скуштувавши, принести його левові? Щоб він з'їв
його, щоб він його використав? О простота, о глупота! Та ти хоч здогадуєшся, що то за
плід? Тоді я розповім тобі. Це яблуко молодості, яблуко життя! Я знаю, бо скуштувала
його й одразу відчула у собі такі зміни, які говорять мені, що ніколи не постаріюся і не
помру Покуштуй його, хлопче, покуштуй. І ми з тобою житимемо вічно, і будемо
королем та королевою всього цього світу… або твого, якщо забажаємо туди
повернутися.
— Ні, дякую, — відповів Диґорі. — Не знаю, чи так уже схочеться мені
нескінченного існування, коли всі, кого я люблю, вже повмирають. Ліпше проживу
належне мені життя, помру і піду на небо.
— А як твоя мама, яку ти, кажеш, дуже любиш?
— Але нащо їй те яблуко? — запитав Диґорі.
— Ти що, вдаєш дурня чи не розумієш, що один-єдиний шматочок того яблука
зцілить її? Воно у твоїй кишені. Ми тут самі, а лев далеко. Скористайся своєю магією і
повертайся у свій світ. За хвилину ти вже будеш біля маминого ліжка і віддаси їй
яблуко. За п'ять хвилин ти побачиш здоровий рум'янець на її обличчі. Вона скаже тобі,
що біль полишив її. Потім скаже, що почувається ліпше. А далі засне міцним здоровим
сном… Подумай про це. Кілька годин солодкого природного сну без болю, без
снодійного. А наступного дня тільки й розмов буде про її чудесне зцілення. Незабаром
вона цілком одужає. Все знову буде чудово! У твою домівку знову повернеться щастя!
Ти будеш таким, як інші хлопчаки.
— О! — зсудомлено видихнув Диґорі і схопився рукою за голову. Хлопець розумів,
що тепер перед ним постав найжахливіший вибір.
— Що зробив для тебе лев, що ти став його рабом? — не вгавала чаклунка. — І що
він зможе заподіяти тобі, коли одразу втечеш у свій світ? А що подумала б твоя мама,
якби знала, що ти міг звільнити її від болю і повернути назад до життя, міг урятувати
від розриву серце свого бідолашного батька, але не захотів… і все задля того, аби ви
конати доручення дикого звіра, до якого тобі немає жодної справи, у геть невідомому
світі?
— Я… я не думаю, що він дикий звір, — у хлопця пересохло в горлі. — Він… я не
знаю…
— Та він навіть гірший, — наполягала чаклунка. — По-глянь, що він уже зробив із
тобою, поглянь, яким безсердечним ти став. Таке діється з кожним, хто його слухає..
Жорстокий, безжалісний хлопчисько! Ти радше дозволиш матері померти, аніж…
— О, припиніть, — нещасним, захриплим голосом перебив Диґорі. — Ви що,
думаєте, я не бачу? Але ж я… я обіцяв!
— Так, але ти не усвідомлював, що обіцяв. І ніхто тут не може стати тобі на заваді.
— Мама може, — відповів Диґорі, ледве вимовляючи слова. — Вона б так не
вчинила… вона дуже суворо ставиться до виконання обіцянок… і до крадіжок… і до всіх
таких речей. Вона б мені цього не радила, напевно… якби була тут.
— Але ж їй не конче знати, — дуже солодко заперечила чаклунка (годі навіть було
подумати, що хтось із таким лихим обличчям міг так солодко говорити). — Ти міг би не
розказувати їй, звідки у тебе це яблуко. І батькові не обов'язково знати. Ніхто у твоєму
світі не мусить знати всієї історії. Та й, зрештою, можеш не брати зі собою назад оте
мале дівчисько.
Ось тут чаклунка і припустилася своєї фатальної помилки. Бо, зрозуміло, Диґорі
знав, що Поллі може вибратися звідси за допомогою своїх перстенів так само легко, як
і він за допомогою своїх. Але ж чаклунка про це не здогадувалась. І припущення, що
він може покинути Поллі напризволяще, раптом виявило: все, про що говорила
чаклунка, насправді було фальшивим і облесливим. Навіть попри усе страждання,
голова Диґорі вмить просвітліла і він озвався інакше, набагато впевненіше:
— Послухайте, а звідки це все Вам відомо? З якого дива Ви раптом так ніжно
полюбили мою маму? Що це, в біса, відбувається? Що за гру Ви провадите?
— Браво! Молодець, Диґу, — прошепотіла йому на вухо Поллі. — Не барись!
Негайно тікаймо геть.
Упродовж усієї суперечки Поллі не наважувалася зронити і слова, адже це не її
мама помирала.
— Давай, — сказав Диґорі, допомагаючи дівчинці вилізти на коня. Потім швиденько
видряпався сам. Полетун розпростав крила.
— Забирайтеся звідси, телепні! — крикнула чаклунка. — Думай про мене, хлопче,
коли лежатимеш старий та хворий, думай про мене, коли помиратимеш. Згадаєш, як
знехтував шанс здобути вічну молодість, та іншого разу не буде.
Вони піднялись уже так високо, що майже не чули її. Чаклунка також не стала
довго дивитись їм услід. Діти бачили, як вона спустилася з крутого пагорба і
попрямувала на північ.
Їхня подорож сюди розпочалася нині рано-вранці, те, що відбулося в саду, багато
часу не зайняло, отож і Полетун, і Поллі в один голос заявили, що легко доберуться
назад до Нарнії ще до настання ночі. Всю дорогу Диґорі мовчав, а друзі боялися його
рухати. Він був дуже сумний і досі сумнівався, чи правильно вчинив. Проте кожного
разу, коли він згадував осяйні сльози ув Асланових очах, упевненість поверталася до
нього.
Увесь день Полетун летів рівно, невтомно працюючи крильми. Річка, що текла на
схід, провадила його через гори, понад дикими лісистими пагорбами, далі понад
величним водоспадом і донизу, донизу, туди, де в тіні могутнього бескида темніли ліси
Нарнії. Полетун летів доти, доки небо за ним не залилося багрянцем призахідного
сонця і не стало видно, що на березі річки зібралося багато створінь. Невдовзі він зміг
серед них розгледіти Аслана. Полетун ковзнув донизу, розчепірим ноги склав крила і
приземлився, продовжуючи бігти галопом. Тоді зупинився. Діти злізли з коня. Диґорі
побачив, що всі звірі, гноми, сатири, німфи та інші створіння розступаються,
звільняючи йому дорогу. Він підійшов просто до Аслана, подав йому яблуко і промовив:
— Я приніс Вам яблуко, яке Ви хотіли, сер.
Розділ 14. Садження дерева
— Молодець, — грімко проказав лев, аж земля стряслася. Диґорі знав, що всі
нарнійці чули ці слона і що історія про нього буде передаватися від батька до сина в
цьому новому світі сотні років, а можливо, і завжди. Проте йому не загрожувало
відчуття марнославства, бо він узагалі не думав про це тепер, коли стояв перед
Асланом. Хлопець виявив, що цього разу може дивитися левові просто у вічі. Диґорі
забув про свої клопоти і почувався цілком задоволеним.
— Молодець, сину Адамів, — повторив іще раз Аслан. — Бо плід цей ти здобув у
голоді, у спразі, у сльозах. І не хто інший, а ти своїми руками посадиш зерно Дерева,
яке повинно стати захистом для Нарнії. Кинь яблуко біля річки, туди, де пухкіший
ґрунт.
Диґорі вчинив за словами лева. Всі довкола принишкли. Від ріки долинув легкий
сплеск, коли яблуко впало у багно.
— Добре, — промовив Аслан. — А тепер давайте продовжимо коронацію короля
Нарнії Френка та Гелен, його королеви.
Діти щойно тепер зауважили подружню пару. Обоє були зодягнені у дивовижно
гарні шати. З рамен спадали розкішні мантії. Королеву мантію ззаду підтримували
чотири гноми, а королевину — чотири річкові русалки. Голови короля і королеви
залишались неприкритими. Волосся Гелен вільно в'юнилося по плечах, і це їй вельми
пасувало. Однак справжньою причиною їхньої докорінної зміни не були ані пишне
волосся, ані пишні строї: нового виразу набули їхні обличчя, насамперед обличчя
короля. Скидалося на те, що він відмився від усіх своїх негарних рис — різкості,
хитрощів та задерикуватості, яких нахапався за час праці лондонським візником.
Натомість усе помітніше проглядались відвага та доброта, що зав-жди були у ньому.
Можливо, це був наслідок дії цілющого повітря молодого світу або розмови з Асланом, а
може, і того й іншого.
— Слово честі, — прошепотів Полетун до Поллі, — мій старий господар змінився
майже так само сильно, як і я! Ну, чим не справжній володар, га?
— Так, але не хухай мені на вухо, — відхилилась Поллі, — бо мені лоскітно.
— А зараз, — промовив Аслан, — хтось із вас нехай розплутає той полукіпок, який
ви зробили з отих дерев, і поглянемо, що там таке.
Тепер Диґорі зауважив, що у чотирьох дерев, які росли поряд, гілки були чи то
зв'язані докупи, чи, може, просто крони переплелися між собою так, що утворилась
халабуда, подібна на клітку. Два слони хоботами та кілька гномів зі сокирками дуже
швидко зарадили справі. Всередині виявилося три речі: по-перше, молоде деревце, яке,
здавалося, було зроблене зі золота, по-друге, ще одне деревце, на вигляд срібне, а
третім там виявився гідний жалю суб'єкт у забрьоханій одежі, який, скулившись, сидів
між тими деревцями.
— О Господи! — прошепотів Диґорі. — Дядько Ендрю!
Щоб пояснити все це, ми повинні трохи вернутися назад. Звірі, як собі пригадуєте,
спробували були посадити та підлити дядька Ендрю. Коли підливання привело його до
тями, він виявив, що промок до нитки, вкопаний вище колін у землю (яка, до того ж,
швидко перетворилась на багно) та оточений такою силою диких звірів, яка не снилася
йому за всеньке життя. Тому не дивно, що він почав пронизливо верещати та завивати.
Це було навіть незле, бо остаточно переконало кожного (навіть кабана), що мають
справу із живою істотою. Звірі, звісно, відкопали дядька, але його штани мали після
того вигляд просто безнадійний Як тільки ноги звільнилися, він спробував було
накивати п'ятами, але тієї ж миті хобот слона гнучкою петлею обхопив його і повернув
назад. Тепер усі розуміли, що дядька Ендрю необхідно десь надійно сховати, аж доки в
Аслана з'явиться нагода підійти, подивитися і сказати, що з ним робити. Ось тому вони
злагодили навколо нього таку собі клітку. Потім намагалися запропонувати йому все,
що, на їхню думку, він міг би їсти. Віслюк вирвав величезний оберемок будяків і запхав
його до середини, та дядько Ендрю, вочевидь, не звернув на нього жодної уваги. Білки
обстрілювали його залпами горіхів, але він тільки прикривав голову руками і намагався
ухилитись од них. Деякі пташки літали туди-сюди, старанно кидаючи йому хробаків. Та
особливо прихильним до дядька Ендрю був ведмідь: пообіді він надибав гніздо диких
бджіл. Замість того, щоб поласувати самому (а він дуже це любив), вельмишановний
вуйко приніс його дядькові Ендрю. Та скінчилася ця затія дуже невдало: ведмідь
проштовхнув липку масу згори поміж гілля і вона, на превеликий жаль, чвакнула
просто на обличчя дядька Ендрю, а там іще були бджоли! Ведмідь навіть не зауважив,
як випали стільники, відтак не міг уторопати, чому дядько Ендрю шарпнувся вбік,
послизнувся і гепнув на землю. Дядькові й тут не поталанило, бо приземлився він на
оберемку будяків. "Принаймні, — зауважив кабан, — чимало меду таки потрапило цій
істоті до рота, а саме цього ми й хотіли". Звірі щиро прагнули якнайніжніше догодити
своєму пестунчикові і сподівалися, що Аслан дозволить їм залишити його собі.
Найкмітливіші з них були тепер цілком переконані, що звуки, які видавав його рот,
мали своє значення. Звірі нарекли дядька Ендрю йменням Бренді, бо саме це слово він
уживав найчастіше.
Врешті-решт, їм довелося залишити його самого там ночувати. Весь той день Аслан
був зайнятий, даючи поради новим королю та королеві та полагоджуючи інші важливі
справи. Він не міг навідатися до бідного старого Бренді. А що горіхами, грушками,
яблуками та бананами дядька Ендрю закидали доволі щедро, то влаштував він собі
непогану вечерю, хоча, звісно, годі було стверджувати, що нічка, яку він ото провів,
була приємною.
— Виведіть цю істоту звідти, — сказав Аслан. Один слон підняв дядька Ендрю
хоботом і поставив до Аслано-вих ніг. Старий був занадто переляканий, щоб рухатися.
— Будьте такий ласкавий, Аслане, — попрохала Поллі, — не могли б Ви йому
сказати щось таке, щоб він перестав боятися? А згодом ще щось, що перешкодило б
його поверненню сюди знову.
— Ти гадаєш, він захоче повернутися сюди? — запитав Аслан.
— Аслане, — відповіла Поллі, — він може послати ще когось. Він був таким
збудженим, коли побачив, як уламок вуличного ліхтаря виростав у ліхтарне дерево, що
подумав собі…
— Він уявляв собі великі дурниці, діти, — зупинив Аслан Поллі. — Цей світ вибухнув
життям за ці декілька днів тому, що пісня, якою я його покликав до життя, все ще
бринить у повітрі та стрясає землю. Проте це триватиме не дуже довго. Але я не можу
розповісти цього старому грішникові, ані не можу його чимсь потішити. Він із власної
волі зробився нездатним розуміти мій голос. Коли я звертаюся до нього, він чує лише
вуркіт та рик. О сини Адамові, як майстерно ви захищаєте себе від усього, що може
зробити вас добрими! Проте я зроблю йому подарунок, саме такий, який він іще
здатний прийняти. — Лев дещо засмучено нахилив свою велику голову і хухнув у
нажахане обличчя чорнокнижника. — Спи, — сказав Аслан, — спи і звільнись на
декілька годин від усіх мук і жахів, яких ти сам на себе накликав.
Дядько Ендрю одразу заплющив очі, скрутився калачиком і вмиротворено засопів.
— Перенесіть його далі і покладіть на землю, — промовив Аслан. — Гаразд. А тепер,
гноми, покажіть-но своє ковальське ремесло. Побачимо, як ви викуєте корони для
вашого короля та вашої королеви.
Незліченне плем'я гномів рушило просто до золотого дерева. Діти не встигли й
оком змигнути, як всі до одного листочки були обірвані, а попри них іще й деякі гілки. І
тоді діти змогли переконатися, що дерево не тільки здавалося золотим, а насправді
було із чистого м'якого золота. Воно піднялось догори з того місця, куди впали
соверени з кишені дядька Ендрю, коли слониха поставила його на голову У такий же
спосіб із півкрон виросло й срібне дерево. Немов із повітря звідкілясь узялися
оберемки хмизу для багаття, маленьке ковадло, молоточки, обценьки та ковальські
міхи. Наступної миті (ох, як ті гноми любили свою роботу!) вже палахкотів вогонь,
гуділи міхи, золото плавилося, молоточки дзвеніли. Два кроти, яких Аслан зі самого
ранку послав із дорученням і яке вони з великим задоволенням виконали, висипали
перед ним купку найгарніших коштовних каменів. Під умілими пальцями маленьких
коваликів обидві корони набували своїх форм. Це не були потворні, важкі макітри
сучасних європейських корон — це були легкі, вишукані, пречудових обрисів вінці, що
їх справді можна носити, а одягнувши — прегарно виглядати. Корона короля була
всипана рубінами, а королеви — смарагдами.
Коли корони охололи в річці, Аслан наказав Френкові та Гелен приклякнути перед
ним на коліна. Потому він поклав вінці на їхні голови. А тоді промовив:
— Підведіться, королю та королево Нарнії, батьку та мати багатьох королів, які
будуть у Нарнії, на Островах та у Верхоландії. Будьте справедливими, милосердними та
відважними. Благословення моє на вас.
Усі довкола загукали "слава!", загавкали, заіржали, затрубіли, залопотіли крильми.
Королівська пара стояла, виглядаючи дуже урочисто і трішки зніяковіло, а втім, була
ще шляхетніша у цьому замішанні. І в той час, коли Диґорі продовжував у захваті
вигукувати "слава", він почув поряд зі собою глибокий голос Аслана:
— Погляньте!
Веселе товариство разом повернуло голови і всі затамували подих від зачудування і
захвату. Недалечко височіло дерево, якого вочевидь тут раніше не було. Воно виросло
так швидко і так безшумно, як прапор, який ковзає догори по флагштоці. І сталося це
тоді, коли всі були поглинуті коронацією. Розложисте гілля дерева, здавалося,
відкидало радше світло, аніж тінь, а срібні яблука виглядали як зорі з-під кожного
листочка. Пахощі, що струменіли від нього, примусили забитися серця у кожного з
присутніх навіть більше, ніж його вигляд. У ту мить ніхто не думав ні про що інше.
— Сину Адамів, — промовив лев, — ти гарно засіяв. А вашою першою турботою,
нарнійці, нехай буде охороняти це Дерево, бо воно — ваш Щит. Чаклунка, про яку я вам
говорив, утекла на Північ. Вона житиме там, набуватиме сили у чорній Магії. Але доки
дерево буятиме цвітом, чаклунка не повернеться в Нарнію. Вона не насмілиться
наблизитися до Дерева й на сотню миль, бо ці пахощі, які є радістю, життям і здоров'ям
для кожного з вас, для неї обернуться у смерть, жахіття та відчай.
Усі з благоговінням дивилися на Дерево, коли Аслан зненацька рвучко повернув
голову (його грива при цьому заяріла золотими лелітками світла) і пильно подивився
своїми великими очима на дітей.
— Що таке, діти? — запитав він їх, коли вони саме збуджено перешіптувалися та
підштовхували одне одного.
— О Аслане, сер, — густо зашарівніись, сказав Диґорі, — я забув сказати Вам:
чаклунка з'їла одне яблуко з того дерева.
Він не сказав усього, що думав, Поллі далі розповіла це замість нього, бо Диґорі
завжди більше, ніж дівчинка, побоювався виглядати по-дурному.
— Ми собі так думаємо, Аслане, — промовила Поллі, — що тут мусить бути якась
помилка, бо вона насправді не боялася запаху тих яблук.
— Чому ти так думаєш, донько Євина? — запитав лев.
— Тому, що вона з'їла одне.
— Дитино, — заспокоїв її Аслан, — через це тепер усе стало жахіттям для неї. Таке
трапляється з тими, хто їсть плоди невчасно і здобуває їх неправедним шляхом. Плід
добрий, а проте вони завжди відчуватимуть до нього відразу.
— О, я розумію, — сказала Поллі. — Гадаю, через те, що яблуко вона здобула
нечесно, воно не подіє, тобто не бачити їй вічної молодості, правда?
— На жаль, подіє, — заперечно похитуючи головою, мовив Аслан. — Речі завжди
діють згідно зі своєю природою. Вона сповнила своє потаємне бажання і тепер володіє
незламною силою. Їй, немов богині, належать нескінченні дні. Але коли у тебе зле
серце, нескінченні дні є лише нескінченним нещастям, і чаклунка вже починає це
розуміти. Так, звичайно вони отримують те, що хочуть, але ніхто з них потім не
тішиться.
— Я… я сам ледь не з'їв одне яблуко, Аслане, — при-знався Диґорі. — Це вплинуло
б і на мене?
— Так, дитино, — відповів Аслан, — бо плід завжди діє… він повинен діяти. Та він не
зробить щасливим того, хто зірве його з власного бажання. Якби будь-який нарнієць,
непрошений, украв яблуко і посадив його тут для захисту Нарнії, воно би діяло на
Нарнію, але Нарнія перетворилась б на іншу державу: на сильну та жорстоку імперію
на зразок Черну. Маю на увазі, це була б недобра земля. А чаклунка спокушала тебе
зробити інший вибір, правда?
— Так, Аслане. Вона радила мені забрати яблуко зі собою додому для мами.
— Розумієш, — продовжував Аслан, — воно би вилікувало її, але не для твоєї чи її
радості. Настав би день, коли вона — або ви обоє — озирнувшись назад, зрозуміли б, що
краще було померти у тій хворобі.
Диґорі мовчав, бо сльози душили його: він уже відмовився від будь-яких сподівань
урятувати маму Але він також знав, що леву відоме майбутнє і що може трапитись
щось жахливіше, ніж утрата коханої людини. Та лев знову заговорив:
— Ось що трапилось би, дитино, через украдене яблуко. А тепер усе інакше. Те, що
я дам тобі зараз, принесе радість. У твоєму світі воно не дасть безсмертя, але принесе
зцілення. Іди, зірви яблуко з Дерева для неї.
Ще добру хвилину Диґорі нічого не тямив. Йому здалося, що увесь світ вивернувся
навиворіт і перекинувся. А потім, мов уві сні, він попрямував до дерева, а король із
королевою кричали йому навздогін "слава!" і всі створіння радісно вітали його. Він
зірвав яблуко і поклав до кишені. Потім обернувся до Аслана:
— Будь ласка, — попрохав він, — можна нам тепер повернутися додому?
Хлопець навіть забув сказати "дякую", проте мав це на увазі, й Аслан зрозумів його.
Розділ 15. Кінець цієї історії та початок усіх інших
— Тобі не знадобляться перстені, коли я з тобою, — пролунав голос Аслана.
Діти закліпали очима і перезирнулися. Вони знову опинилися у Лісі поміж Світами.
Дядько Ендрю лежав, похропуючи, на траві. Аслан стояв порад із ними.
— Підійдіть, — мовив далі Аслан, — вам уже час повертатися додому Проте спершу
поговоримо ще про дві речі: попередження та наказ. Погляньте сюди, дітки.
Вони озирнулися і побачили невеличку заглибину у траві, вже зарослу травою,
теплу і суху.
— Коли ви востаннє були тут, — сказав Аслан, — ця заглибина була калюжею, і
коли ви стрибнули у неї, то опинилися у світі, де вмираюче сонце освітлювало руїни
Черну. Тепер тут немає калюжі. Той світ загинув, ніби його ніколи не існувало. Нехай
рід Адама і Єви прийме попередження.
— Так, Аслане, — разом відповіли діти. А Поллі додала:
— Але ж ми не є такі погані, як той світ, правда, Аслане?
— Ще ні, донько Єви, — відповів він і продовжив. — Але ви стаєте щораз більше
схожими на нього. Немає певності, що якийсь безумець із вашого роду не добереться
до таємниці, такої ж жахливої, як Руйнівне Слово, і не використає її для знищення
всього живого. І швидко, дуже швидко, перш ніж ви постарієте, великі народи вашого
світу підпадуть під правління тиранів, які турбуватимуться про радість, справедливість
та милосердя не більше, ніж імператриця Джейдіс. Хай стережеться ваш світ. Це
попередження. А тепер — наказ: якнайшвидше відберіть у цього дядька чарівні
перстені і сховайте їх так, аби ніхто більше не зміг ними скористатися.
Діти уважно дивилися на лева, коли він промовляв ці слова. І вмить усе його
обличчя (діти ніколи так і не змогли пояснити докладно, як це сталося) стало схожим
на розбурхане море золота, серед якого вони собі пливли. Довкола них та над ними
розливалася дивовижна насолода й сила, а далі почала проникати у них, і вони відчули,
що ніколи раніше не були такими справді щасливими, мудрими і добрими, ба навіть
живими та свідомими. Спогади про цю мить залишилися з ними на все життя, і якщо
часом ставало сумно або страшно, або ж їх торкалося зло, вони згадували оцю золоту
доброту, і відчуття, що вона десь тут, зовсім поруч, за рогом або за дверима, приводило
їх до тями і наповнювало глибокою впевненістю, що все буде гаразд. Наступної хвилі
всі троє (дядько Ендрю нарешті пробудився) провалилися у гамір, спекоту та розмаїті
запахи Лондона.
Вони стояли на бруківці перед вхідними дверима будинку Кеттерлі і, якщо не
згадувати чаклунки, коня та візника, все було таким самим, яким вони його покинули:
вуличний ліхтар без верхівки, уламки кеба і натовп. Народ усе ще жваво обговорював
недавні події. Люди схилилися над поліціянтом і повідомляли:
— Він приходить до тями.
— Як почуваєшся, старий?
— "Швидка" за секунду буде тут.
"Ти ба! — подумав Диґорі. — Бачу, що вся пригода не зайняла і хвилини".
Велика група людей несамовито розшукувала Джейдіс та коня. Ніхто не звертав
уваги на дітей, бо ніхто й не бачив, як вони зникли і повернулися сюди. А дядька Ендрю
у тому лахмітті та з перемащеною медом фізіономією було важко впізнати. На щастя,
зовнішні двері були відчинені, а служниця стояла на порозі і великими очима
спостерігала за веремією (оце ж бо день випав дівчині!), тож діти без труднощів та
зайвої метушні запхали дядька Ендрю в дім ще до того, як хтось устиг поставити бодай
якесь питання.
Дядько Ендрю випередив їх і рвучко гайнув по сходах угору. Діти спочатку дуже
злякалися, бо думали, що він жене на своє горище, аби сховати ті чарівні перстені, які
у нього залишилися. Та хвилювалися вони безпідставно: все, про що він мріяв, — це
була пляшка у його шафі. Пан Ендрю одразу зник у своїй спальні і замкнув за собою
двері. Невдовзі вийшов перебраний у домашній халат і попрямував у ванну.
— Можеш забрати решту перстенів, Поллі? — запитав Диґорі. — Я хочу піти до
мами.
— Гаразд. Побачимось пізніше, — відповіла Поллі і потупотіла на горище.
Диґорі постояв хвильку, щоб заспокоїтись, а потім тихенько зайшов до маминої
кімнати. Мама лежала там такою, якою він бачив її стільки разів, обкладена
подушками, з вимученим блідим обличчям, від одного погляду на яке можна було
розплакатися. Диґорі вийняв із кишені Яблуко Життя.
І подібно як чаклунка Джейдіс виглядала інакше, опинившись у нашому світі
замість її власного, так і яблуко з того гірського саду змінилося. Звісно, у спальні були
всі кольори: стьобана ковдра на ліжку, шпалери на стіні, сонячні промені, що падали з
вікна, і мила мамина ніжно-синя домашня камізелька. Але як тільки Диґорі вийняв
яблуко з кишені, всі барви на цих та інших речах наче вилиняли. Усе, навіть сонячне
світло, здавалося збляклим та бруднуватим. Яблуко яріло і відкидало дивовижні
лелітки на стелю. Ніщо у кімнаті більше не вартувало уваги, ба й не хотілося дивитися
ні на що інше. А ще ж молодильне яблучко було таке запахуще, ніби вікно кімнати
розчахнули просто у небеса.
— О любий, як гарно, — промовила мама до Диґорі.
— З'їж це, будь ласка, прошу тебе, — попросив хлопець.
— Я не знаю, що скаже лікар, — відповіла мама, — але, відчуваю, зможу.
Диґорі обчистив яблуко від шкірки, розрізав і шматочок за шматочком подав мамі.
Навіть іще не доївши, вона усміхнулася, відкинула голову на подушку і заснула
справжнім, природним, солодким сном без жодних гидких пігулок. Диґорі знав, що цей
сон був тим, чого вона найбільше потребувала. Хлопець був певен: уже тепер її обличчя
трішки змінилося. Він нахилився, тихесенько поцілував її і навшпиньках вийшов із
кімнати, забравши зі собою недогризок яблука. Серце у хлопця схвильовано билося. До
кінця дня, блукаючи очима по речах навколо нього, що вражали своєю звичністю і
буденністю, Диґорі не смів плекати надію на ліпше, але коли він пригадував лице
Аслана, вона таки з'являлась.
Того вечора Диґорі закопав недогризок яблука у садку за будинком.
Наступного ранку, коли лікар прийшов, аби провести звичний огляд, Диґорі аж
перехилився через поруччя сходів, щоб його послухати. І він почув, як лікар вийшов з
кімнати разом із тітонькою Летті, кажучи:
— Пані Кеттерлі, це просто унікальний випадок за всю мою медичну практику. Це…
це як чудо. Я наразі нічого не говорив би хлопчикові: не варто породжувати марних
сподівань. Проте, на мою думку… — а далі його голос перейшов у неясний шепіт.
Пообіді Диґорі вибіг у садок і свистом подав умовне гасло Поллі — вони не
бачились від учора.
— Як успіхи? — спитала Поллі, заглядаючи через паркан. — Я маю на увазі твою
маму.
— Сподіваюся… думаю, все йде до ліпшого, — відповів Диґорі. — Але якщо ти не
проти, зараз я б не говорив про це. А що з перстенями?
— Я забрала всі, — мовила Поллі, — все гаразд. Бачиш, я зараз у рукавицях. Давай
закопаємо перстені.
— Так, давай. Я позначив місце, де закопав учора качан від яблука.
Поллі перелізла через паркан і вони обоє пішли туди. Але виявилося, що не було
потреби лишати позначку: там уже щось росло. Над ґрунтом це щось уже зіп'ялось
досить височенько, хоча росло не так швидко, як дерева у Нарнії. Діти взяли невеличку
лопатку і закопали всі чарівні перстені навколо дерева.
Десь через тиждень після цієї події стало цілком очевидно, що мама Диґорі одужує.
Ще за два тижні вона вже сиділа у садку. А за місяць весь будинок набув цілком іншого
вигляду. Тітонька Летті зробила все, як подобалося мамі: вікна були розчинені, похмурі
фіранки стягли з вікон геть — і кімнати повеселішали. Всюди стояли оберемки свіжих
квітів, їжа готувалась із найкращих продуктів. Знову зазвучало старе піаніно, а мама
знову почала співати і бавитися із Диґорі та Поллі у такі ігри, що тітонька Летті якось
сказала:
— Кажу тобі, Мейбл, що ти — найбільша дитина з-поміж вас трьох.
Коли справи йдуть погано, нерідко Ви зауважуєте, що за якийсь час стає ще гірше.
Та коли справи раптом починають іти на лад, то часто стає все ліпше й ліпше. Десь за
шість тижнів цього чудового життя прийшов довгий лист від тата Диґорі з Індії, який
містив у собі найкращі новини. Старий двоюрідний дід Керк помер, а це означало, що
тепер тато став дуже заможним. Тато готувався подати у відставку і назавжди
повернутися з Індії додому. І величезний будинок на селі, про який Диґорі чув усе своє
життя, але ніколи не бачив, тепер переходив до них — разом із колекцією крицевих
лицарських обладунків та зброї, із конюшнею, псарнею, парком, річкою, теплицями,
виноградниками, з лісами та горами за ним. Отож Диґорі почувався таким же
впевненим, як і Ви, що у всіх них починається щасливе життя. Але Вам, мабуть,
кортить дізнатися ще про деякі речі? Поллі та Диґорі назавжди залишилися великими
друзями, і дівчинка приїздила до нього гостювати у їхній чудовий будинок майже на
кожні свята. А там вона навчилася і їздити верхи, і плавати, і пити молоко, і пекти, і
дряпатися по деревах.
У Нарнії звірі проживали у великому мирі та радості, і ніхто — ні чаклунка, ні інші
вороги — не завдали біди цій радісній землі впродовж сотень літ. Король Френк та
королева Гелен, а також їхні діти щасливо жили у Нарнії, Їхній другий син став
королем Верхоландії. Хлопці одружувалися з німфами, а дівчата — з лісовими та
річковими богами. Ліхтар, який чаклунка, сама того не знаючи, посадила, світив день і
ніч у лісі Нарнії, отож місце, де він виріс, назвали Ліхтарною Пущею. Коли ж сотні
років по тому інша дитина з нашого світу потрапила в Нарнію серед снігової ночі, той
самісінький ліхтар зустрів її привітним сяйвом. А ця пригода, до речі, була пов'язана з
іншою, про яку я Вам зараз оповім.
Було це так. Прутик від яблука, яке Диґорі посадив у садку за будинком, виріс у
чудове дерево. Виростаючи на ґрунті нашого світу, де не було Асланової пісні і
молодого повітря Нарнії, воно не приносило плодів, які б могли зцілити вмирущу жінку,
як це сталося з мамою Диґорі, а проте рясно родило яблука набагато ліпші, ніж будьякі інші сорти в Англії, і були вони дуже корисні для всіх, хоч зовсім не чудодійні. Та
серцевиною, соками дерево ніколи не забувало свого предка з Нарнії, від якого воно
походило. Часом, у безвітряну погоду, воно якось дивно похитувалось — мабуть, це
відбувалося тоді, коли в Нарнії гули пронизливі вітри, й англійське дерево трепетало,
бо в цю мить нарнійське дерево гнулося та хиталося від сильного південно-західного
штормового вітру. Як виявилося пізніше, цілком можливо, що в його деревині
пульсувала магія. Коли Диґорі досягнув зрілого віку і став видатним ученим,
професором та відомим у свій час мандрівником, старий будинок Кеттерлі перейшов до
нього. Тоді всією Південною Англією пронісся шторм страшної сили, який і повалив
дерево. Диґорі не зміг його відживити, тому порізав на дрова, а з решти змайстрував
шафу для одягу, яку перевіз у той великий будинок на селі. І хоча не він, то хтось
інший таки відкрив для себе чудодійні властивості шафи. Це було початком усіх
теперішніх та прийдешніх відносин поміж Нарнією і нашим світом, про які Ви зможете
дізнатися з інших книжок.
Коли Диґорі та його домочадці переїхали жити у великий сільський будинок, то
взяли дядька Ендрю до себе. Тато Диґорі при цьому сказав:
— Ми повинні оберігати старого від зла. Та й, врешті, це несправедливо, що
бідолашна Летті має утримувати його до останніх днів.
Ніколи більше у своєму житті дядько Ендрю не пробував займатися Магією. Він
засвоїв урок і на старість виправився, у кожному разі, вже не був таким самозакоханим
дідуганом, як колись. Але й далі полюбляв потягти когось із гостей, запровадити у
більярдну і розповісти історію про таємничу леді, чужоземку королівської крові, з якою
він гасав по Лондону.
— Диявольський у неї темперамент, — бувало говорив він. — Але вона таки з біса
гарна жінка, пане, з біса гарна жінка.
Хроніки Нарнії — 2. Лев, Чаклунка і
стара шафа
Клайв Степлз Льюїс
Клайв Стейплз Люїс
Хроніки Нарнії. Книга 2. Лев, Чаклунка і стара шафа
Моя люба Люсі, я вигадав цю історію для Тебе, та коли починав її писати,
не уявляв, що дівчатка ростуть швидше, аніж книжки. І тепер Ти надто
велика для казок, а доки цю книжку буде видрукувано й оправлено у
палітурку, геть подорослішаєш. Але якогось дня Ти станеш дорослою
настільки, щоб знову почати читати казки. Тоді видобудеш оцей томик з
горішньої полиці, обтрусиш з нього пилюку і згодом розповіси мені, що Ти
про нього думаєш. На той час я, можливо, буду занадто тугий на вухо, аби
чути, і занадто старий, аби розуміти Твої слова, і все ж залишатимусь Твоїм
люблячим хресним батьком.
К С. Люїс
Розділ 1. Люсі зазирає в шафу
Були собі колись четверо дітей і звали їх Пітер, Сюзан, Едмунд та Люсі. Історія ця
розповідає, що трапилося з ними, коли під час війни через повітряні нальоти їх
відіслано з Лондона. Вони зупинились у будинку старого професора, який мешкав геть
на окраїні за десять миль від найближчої залізниці та за дві милі від найближчої
пошти. Він не мав дружини і жив у дуже старому будинку разом з економкою пані
Макреді та трьома служницями (їх звали Айві, Марґарет і Бетті, однак вони більше не
стрінуться нам у цій історії). Професор був дуже старий чоловік Біле волосся рясно
куйовдилося на його голові, а нижню частину обличчя ховала буйна борода. Професор
одразу сподобався дітям. Правда, того вечора, коли зустрів їх у дверях, він виглядав так
дивно, що Люсі (яка була наймолодша) навіть трішки злякалась, а Едмундові (який був
трохи старший за неї) зробилося смішно і він удав, ніби витирає носа, аби це
приховати.
Тільки-но вони сказали професору "надобраніч" і піднялись на горішній поверх, де
мали ночувати, як хлопці пішли у дівчачу кімнату і разом заходились усе це
обговорювати.
— Жодного сумніву: нас залишили самих, — сказав Пітер. — Ліпше просто бути не
може. Той старий дозволить нам робити все що завгодно.
— Мені здається, він милий дідок, — зауважила Сюзан.
— Та досить уже! — вигукнув Едмунд, який був стомлений, однак намагався робити
бадьорий вигляд, а це завжди псувало йому настрій. — Досить балакати про це.
— Про що? — підняла брови Сюзан. — А й справді, тобі пора в ліжко.
— О, вже заговорила як мама, — невдоволено відповів Едмунд. — Та хто ти така,
аби вказувати, коли я маю лягати спати? Сама йди.
— А може, справді ліпше всім піти спати? — сказала Люсі. — Бо напевно дістанемо
на горіхи, коли почують, що ми тут розмовляємо.
— Ніхто не почує, — відповів Пітер. — Кажу вам, у цьому будинку ніхто не
звертатиме уваги на те, що ми робимо. Зрештою, тут нас не чутно. Від тієї вітальні
сюди іти десять хвилин, до того ж через стільки сходів і коридорів.
— Що це за галас? — зненацька підхопилась Люсі. Цей будинок був значно більшим
за ті, у яких вона будь-коли гостювала, і від думки, що всі оті довжелезні коридори і
незліченні двері провадять у порожнісінькі кімнати, у неї мурашки по шкірі поповзли.
— Це лише птах, дурненька, — мовив Едмунд.
— Сова, — підтримав його Пітер. — Тут, певно, дуже гарне місце для птахів. Гаразд,
я йду спати. А завтра розпочнемо оглядини. У таких закутках, як цей, можна надибати
що завгодно. Бачили гори, повз які ми проїжджали? А ліси? Мабуть, там є орли. Й
олені. І яструби.
— Борсуки! — вигукнула Люсі.
— Лисиці! — докинув Едмунд.
— Кролики! — додала Сюзан.
Та ранок привітав їх сірою мжичкою, такою густою, що крізь неї не те що гори й
ліс, а й струмочок у саду годі було розгледіти.
— Ну аякже, сьогодні якраз треба було цього дощу! — невдоволено сказав Едмунд.
Вони щойно поснідали разом із професором і піднялися до кімнати, яку він їм
відвів. Кімната була довга і низька, з двома вікнами в один бік і двома в інший.
— Не бурчи, Еде, — зупинила його Сюзан. — Б'юсь об заклад, що за годинкупівтори випогодиться. Та й так не все погано. Тут є радіо і купа книжок.
— Але не для мене, — відповів Пітер. — Я збираюся докладно обстежити будинок.
Усі приєдналися до Пітера і з цього й розпочалися їхні пригоди. Будинок професора
здавався нескінченним, у ньому було повно всяких несподіваних закапелків. Перші
двері, у які діти поткнулися, вели до порожніх опочивалень. Утім, це не стало для
малих дослідників несподіванкою. Проте далі вони опинились у довжелезній залі,
завішаній картинами, і там виявили крицеві обладунки і зброю. У наступній кімнаті по
стінах вились зелені рослини, а в кутку стояла арфа. Потім діти спустились на три
сходинки, тоді піднялись на п'ять — і відкрили малесеньку залу з балконом. Далі пішли
кімнати із книгами. Багато книг були старовинні, деякі більші за Біблію у церкві.
Невдовзі діти зазирнули у зовсім порожню кімнату, у якій стояла лише велика шафа
для одягу, що мала ще дзеркало на дверях. Оце й усе, ну хіба ще порожня пляшка з
голубого скла на підвіконні.
— Тут нічого немає, — сказав Пітер, і всі діти вервечкою вийшли геть — всі, окрім
Люсі. Вона залишилася, позаяк подумала: "А що коли відчинити шафу?" — хоча була
майже впевнена, що вона зачинена. На превелике її здивування, дверцята дуже легко
відхилились і звідтам викотилось дві кульки нафталіну.
Заглянувши всередину, дівчинка побачила кілька довгих шуб, які там висіли. А для
Люсі не було нічого ліпшого, ніж запах і дотик хутра. Вона одразу пропхалася поміж
шубки і задоволено потерлася об них личком. Дверцята, звісно, Люсі лише прихилила,
бо знала, що дуже нерозумно було б ото самій зачинитися у шафі. Згодом вона
просунулась іще трошки і виявила там ще один ряд шуб. Було так темно, що дівчинка
витягла вперед руки, аби не гепнутись чолом об дерев'яну стінку. Люсі ступила ще
крок, потім ще один і ще один, сподіваючись нарешті її намацати, але їй це ніяк не
вдавалося.
"Ого, яка величезна шафа!" — подумала Люсі, рухаючись далі і відводячи обома
руками вбік поли шуб, щоб зробити собі місце. І тут відчула, як під ногами щось
зарипіло. "Дивно, невже тут стільки нафталіну?" — подумала вона і нахилилась, аби
помацати його. Але замість твердого і гладкого дна шафи рука знайшла унизу щось
м'яке, сипке і дуже зимне. "Що за чудасія?" — пробурмотіла дівчинка і ступила ще
кілька кроків уперед.
Наступної миті до неї дійшло, що об її обличчя й руки треться не м'яке хутро, а
щось тверде й шорстке, ба навіть колюче. "Ой, воно геть як галузки!" — вигукнула
Люсі. Тепер вона побачила перед собою світло, але не за півметра, де мала би бути
стінка шафи, а десь далеко попереду. Щось холодне і м'яке сипалось на неї згори.
Через якусь хвильку дівчинка зрозуміла, що стоїть у лісі серед ночі, під ногами лежить
сніг і в повітрі кружляють сніжинки.
Люсі трішки злякалась, але водночас відчула тремку допитливість і захоплення.
Дівчинка озирнулась через плече і там, поміж темними стовбурами дерев, ще змогла
розгледіти відкриті дверцята шафи і навіть вловити відблиск порожньої кімнати, з якої
ото сюди потрапила. (Звісно, вона залишила дверцята відчиненими, бо знала, що треба
бути геть дурненькою, аби самій зачинитися у шафі.) Здавалося, там, позаду, був іще
день. "Я завжди можу повернутися назад, коли щось буде негаразд", — подумала Люсі.
Вона рушила вперед, рип-рип по снігу, через ліс, до отого світла. Хвилин за десять вона
підійшла до нього зовсім близько і виявила, що світив вуличний ліхтар. Дівчинка
спинилася, щоб його роздивитися, дивуючись, як це ліхтар міг опинитися посеред лісу,
і розмірковуючи, що їй робити далі, коли почула дріботіння чиїхось кроків. А невдовзі зпоміж дерев виринула якась дивна істота і підійшла до ліхтаря.
Це створіння було трішки вищим за Люсі. Над головою воно тримало парасолю,
білу від снігу. Горішня частина його тулуба нагадувала людину, але ноги були як у цапа
— з чорним і блискучим волоссям, та ще замість стіп виднілися цапині копита. Хвоста
Люсі спершу не зауважила, бо той химерний чоловічок підтримував його разом із
парасолею, аби не волочився по снігу. Чоловічок цей мав червоного вовняного шалика
навколо шиї, шкіра теж була трішки червоняста. Він мав дивне, але приємне маленьке
личко з клинцюватою борідкою та кучерявим волоссям, з якого визирали два ріжки. В
одній руці, як уже мовилося, він ніс парасолю, а в іншій — кілька пакунків, загорнутих
у брунатний папір. З отими пакунками і присипаною снігом парасолькою він виглядав
достеменно так, мовби ходив купувати різдвяні подарунки. Це був фавн. Коли ж він
уздрів Люсі, то від несподіванки випустив з рук геть усі свої речі.
— О Господи! — вигукнув фавн.
Розділ 2. Що Люсі там знайшла
— Добривечір, — привіталася Люсі. Проте фавн кинувся збирати свої пакунки, отож
відповів не одразу. Коли ж нарешті дав собі раду, легенько вклонився.
— Добривечір, добривечір, — мовив він. — Даруйте, не хочу бути настирливим, але,
якщо я не помиляюся, Ви донька Єви?
— Мене звати Люсі, — відповіла дівчинка, не зовсім його розуміючи.
— Пробачте, але ж Ви, так би мовити, дівчина? — спитав фавн.
— Ну звичайно, я дівчинка, — погодилась Люсі.
— Ви людина, справді?
— Звісно, людина, — відповіла Люсі, трохи збентежена.
— Так-так, усе правильно, — сказав фавн. — Який же я дурний! Але я ніколи раніше
не бачив ні синів Адама, ні доньок Єви. Чудово! Що й казати… — і тут він спинився,
немов збирався повідомити щось таке, чого не належало, однак вчасно спам'ятався. —
Я вражений, просто вражений, — повторював далі він. — Дозвольте
відрекомендуватись: мене звати Тамнас.
— Я дуже рада, що зустріла Вас, пане Тамнасе, — сказала Люсі.
— Чи можна поцікавитись, о Люсі, донько Єви, як Ви потрапили до Нарнії? —
поспитав пан Тамнас.
— До Нарнії? А що це таке? — здивувалась Люсі.
— Країна Нарнія, — відповів фавн, — у якій ми зараз перебуваємо, — це всі землі
між ліхтарем та великим замком Кеа-Перевел, що на узбережжі Східного моря. А Ви?
Невже Ви прийшли з диких лісів Заходу?
— Я… я пролізла через шафу з порожньої кімнати, — відповіла Люсі.
— Ах, — сумно зітхнув пан Тамнас, — якби я пильніше вивчав географію, коли був
малий, то, без сумніву, знав би все про ті дивні країни. А тепер уже запізно.
— Але це зовсім не країна, — стримуючи усмішку, сказала Люсі. — Це ось за мною,
принаймні, якщо я не помиляюсь. І там зараз літо.
— Тимчасом, — розповідав пан Тамнас, — у нас в Нарнії завжди зима. І ми обоє
підхопимо нежить, якщо будемо тут стовбичити на снігу і балакати. Донько Єви з
далекої країни Порож-Някімната, де навколо осяйного міста Ша-Фа панує вічне літо, чи
не хотіли б Ви випити зо мною чаю?
— Дуже Вам вдячна, пане Тамнасе, — подякувала Люсі, — але, здається, мені вже
час додому.
— Це недалечко, ось за рогом, — сказав фавн. — Палахке вогнище, хрумкі грінки,
сардинки і тістечка…
— Дякую, дуже мило з Вашого боку, — відповіла Люсі, — проте я не можу тут
залишатись надовго.
— Якщо візьмете мене під руку, донько Єви, — вмовляв пан Тамнас, — то обоє
сховаємося під парасолькою. Оце стежка. А тепер — ходімо.
Врешті Люсі усвідомила, що крокує через ліс, тримаючи під руку цю дивну істоту,
наче вони знаються ціле життя.
Невдовзі вони вийшли на нерівну місцину, всіяну скелями, невеличкими пагорбами
і видолинками. На одній такій долинці пан Тамнас раптово повернув убік, немов
збирався здертись на велику круту скелю, але в останню мить Люсі зрозуміла, що він
простує до печери. Вони зайшли всередину і дівчинка відчула, як по ній застрибали
лелітки від полум'я. Пан Тамнас нахилився, невеличкими чепурними щипцями
витягнув із вогнища палахку скіпку і підніс до лампи.
— Ми недовго, — сказав він і негайно поставив чайник на вогонь.
Люсі подумала, що їй іще ніколи не траплялося гостювати у такому милому
гніздечку. Це була невеличка, суха, чиста печера із червонястого каменю. На долівці
лежав килимок, на ньому розмістилися два невеличких кріселка. ("Одне — для мене, а
друге — для гостя", — пояснив пан Тамнас.) Крім того, тут стояв стіл, а поруч із ним
сервант. У коминку палав вогонь і на стіні, просто над коминком, висів портрет старого
сивобородого фавна. У кутку Люсі побачила двері і подумала, що вони, певно, ведуть до
спальні пана Тамнаса. На іншій стіні висіла полиця, а в ній повно книг. Поки пан
Тамнас споряджав стіл до чаювання, Люсі розглядала книги. Вони мали назви на
кшталт: "Життя і твори Силена", або "Німфи та їхній шлях", або "Люди, ченці та
лісники: Студії популярних легенд", або "Людина — це міт?".
— Ласкаво прошу, донько Єви! — мовив фавн.
Ох, яка це була щедра гостина! На столі красувалися гарні бурі яєчка, м'якенько
зварені, по одному для кожного, і грінки зі сардинками, і грінки з маслом, і грінки з
медом, та ще бабка, полита цукровою помадкою. Врешті Люсі всього покуштувала і
фавн почав розповідати дивовижні історії про лісове життя: про нічні танки під
опівнічним місяцем, коли німфи, що живуть у струмках, та дріади, що живуть на
деревах, виходять потанцювати із фавнами; про тривале полювання на білого як молоко
оленя, який виконує бажання того, хто його упіймає; про розкішні учти і пошуки
скарбів разом із дикими червоними гномами у глибочезних підземних копальнях та
печерах; а далі про літо, коли ліси потопали у зелені і коли їх на своєму гладкому
віслючку відвідував старий Силен, а інколи й сам Вакх, і коли у струмках текло вино
замість води, а весь ліс на цілі тижні поринав у святочні веселощі.
— А тепер у нас зима, завжди, — додав він похнюплено. І щоб якось підняти собі
настрій, витягнув зі шухляди серванта дивовижну маленьку флейту, яка виглядала так,
наче була зроблена зі соломи, та й заграв. І від тієї музики Люсі хотілося то плакати, то
сміятися, то танцювати, а то й дрімати — все нараз. Пройшла, мабуть, не одна година,
коли дівчинка врешті прийшла до тями і сказала:
— О пане Тамнасе, страшенно шкода Вас перебивати, бо мені так подобається ця
мелодія, але справді, я мушу йти додому. Я ж зайшла сюди лише на кілька хвилин.
— Тепер пізно про це говорити, — промовив фавн, опустивши флейту на долівку, і з
жалем похитав головою.
— Запізно? — перепитала Люсі, налякано підскочивши. — Про що Ви? Мені вже
пора додому. Там усі будуть хвилюватися, що зо мною щось сталося.
Але тієї ж миті вигукнула:
— Пане Тамнасе! Що трапилось? — бо карі очі фавна наповнили сльози,
струмочками потекли по щоках і закрапали з кінчика носа. Фавн сховав обличчя у
долоні і захлипав.
— Пане Тамнасе! Пане Тамнасе, — стривожено кинулась до нього Люсі, — годі!
Годі! Що таке? Вам погано? Дорогенький пане Тамнасе, скажіть мені, у чому річ?
Але фавн заходився ридма, ніби серце його розривало важке горе. Люсі підійшла до
нього, обійняла і простягла свого носовичка, та це його зовсім не заспокоїло. Він лиш
узяв хустинку і приклався до неї. Сльози текли ручаєм і хустинка умить змокріла,
відтак фавнові доводилося кожен раз її викручувати. Люсі стояла поруч, глибоко
збентежена.
— Пане Тамнасе! — врешті крикнула Люсі йому на вухо, добряче його струсонувши.
— Доста! Припиніть негайно! Чи ж не соромно? Такий великий фавн. Чого це Ви так
розридались?
— Ой-ой-ой! — примовляв пан Тамнас. — Плачу, бо я такий поганий фавн.
— Я зовсім не думаю про Вас, що Ви поганий, — сказала Люсі. — Гадаю, що Ви
дуже добрий фавн. Ви наймиліший з усіх фавнів, яких я будь-коли стрічала.
— О-хо-хо, Ви б так не казали, якби знали, — відказав пан Тамнас поміж
схлипуваннями. — Ні, я поганий фавн. Думаю, від створення світу не було гіршого за
мене.
— Але що Ви вчинили? — спитала Люсі.
— Мій старенький батько, — мовив пан Тамнас, — це його портрет, ось там над
коминком, — він ніколи б не зробив такого.
— Чого? — спитала Люсі.
— Того, що зробив я, — відповів фавн. — Пішов служити до Білої Чаклунки — ось що
я наробив. Вона мені платить.
— Біла Чаклунка? А хто вона?
— Як, Ви не знаєте? Вона цілу Нарнію тримає під каблуком. Вона наслала сюди
вічну зиму. Зима, зима, а святий Миколай усе не приходить і не приходить. І ніколи не
наступає Різдво! Подумати тільки!
— Жахливо! — зіщулилась Люсі. — Але за що вона Вам платить?
— Оце найгірше, — відповів пан Тамнас із глибоким зітханням. — Я викрадаю для
неї дітей, ось хто я такий. Погляньте на мене, донько Єви. Чи повірите, що я той, хто,
зустрівши в лісі бідне невинне дитя, яке ніколи не заподіяло б мені жодної шкоди, вдає,
що хоче з ним заприятелювати, запрошує в гості до себе в печеру, щоб при-спати, а
потім бере на руки і відносить до Білої Чаклунки?
— Ні, — мовила Люсі, — я певна, що Ви ніколи не вчинили б нічого подібного.
— Але я це робив, — відповів фавн.
— Так, — повільно, зважуючи кожне слово, сказала Люсі (бо хотіла говорити чесно
і ще не хотіла бути надто суворою до нього), — так, це дуже погано. Але Ви шкодуєте і,
я певна, ніколи більше цього не вчините, правда?
— Донько Єви, чи Ви не розумієте? — вигукнув фавн. — Справа не в тому, як я діяв
колись. Я роблю це зараз, у цю хвилину!
— Що Ви кажете? — скрикнула Люсі, пополотнівши.
— Ви — дитина, — відповів Тамнас. — Я маю наказ від Білої Чаклунки: якщо колись
побачу у лісі сина Адама або доньку Єви, то мушу схопити їх і привести до неї. І Ви
перша, кого я зустрів. Я запропонував Вам свою дружбу, запросив на чай, але
насправді мав намір приспати Вашу пильність, а потім побігти і розповісти їй.
— Але ж Ви не викажете мене, пане Тамнасе, — швидко заговорила Люсі, — не
викажете, правда? Справді, Ви ж не повинні цього робити!
— Якщо не зроблю, — промовив він, знову схлипуючи, — вона обов'язково
дізнається. А тоді звелить відрізати мені хвоста, спиляти ріжки, висмикати бороду. А
ще вона махне своєю чарівною паличкою над моїми чудовими ратичками і замінить їх
на жахливі твердющі копитиська, такі, як у шолудивої шкапи. Якщо ж Чаклунка сильно
розлютиться, то оберне мене на камінь і я буду лише статуєю фавна у її страшному
домі доти, доки хтось не посяде чотири трони в Кеа-Перевел, а хто знає, коли це
станеться і чи станеться колись узагалі.
— Мені дуже шкода, пане Тамнасе, — мовила Люсі, — але, будь ласка, відпустіть
мене додому.
— Звичайно, звичайно, відпущу — відповів фавн, — я повинен так зробити. Тепер
мені зрозуміло. Я не знав, що люди такі милі, доки не зустрів Вас. Ясна річ, я не
викажу Вас Білій Чаклунці тепер, коли запізнався з Вами. Але нам треба тікати геть. Я
відпроваджу Вас до ліхтаря. Гадаю, далі Ви зможете знайти зворотню дорогу до ПорожНякімнати і Ша-Фи?
— Так, зможу, — сказала Люсі.
— Ми повинні йти дуже тихо, — говорив далі пан Тамнас. — У лісі скрізь повно її
шпигунів. Деякі дерева теж на її боці.
Вони навіть не прибирали зі столу. Пан Тамнас узяв парасольку, подав Люсі руку й
обоє рушили у заметіль. їх теперішній шлях зовсім не був схожий на прогулянку до
фавнової печери. Вони скрадалися лісом, намагаючись іти швидко, наскільки лиш
могли. За всю дорогу вони не зронили жодного слова. Пан Тамнас тримався
найтемніших закутків. Коли вони врешті дійшли до ліхтаря, Люсі полегшено зітхнула.
— То як, знайдете дорогу звідсіля, донько Єви? — ще раз поспитав Тамнас.
Люсі пильно вдивилась поміж дерева і побачила вдалині плямку світла, схожого на
денне.
— Так, — відповіла вона, — я бачу її.
— Тоді чимскоріш біжіть додому, — сказав фавн. — І… ч-чи зможете колись
пробачити мені те, що я хотів з Вами зробити?
— Ну звичайно, — відповіла Люсі, зичливо змахнувши рукою. — Сподіваюся, що Ви
не потрапите в халепу через мене.
— Щасливої дороги, донько Єви, — мовив він. можна мені залишити собі Ваш
носовичок?
— Будь ласка, — гукнула Люсі, а тоді з усієї сили побігла на ту плямку світла. І
невдовзі, замість шорстких гілок, що причісували її під час бігу, вона відчула дотик
хутра, замість рипіння снігу під ногами — дерев'яні дошки й усвідомила, що вистрибує
зі шафи в ту саму кімнату, з якої почались усі пригоди. Дівчинка щільно причинила за
собою дверцятка й озирнулась довкола, відсапуючись. Дощ собі падав. Далі вона
почула голоси дітей у коридорі.
— Я тут, — закричала вона, — тут! Я повернулась, зі мною все гаразд!
Розділ 3. Едмунд і шафа
Люсі вибігла з порожньої кімнати у коридор і побачила там трьох дітей.
— Зі мною все гаразд, — повторила вона, — я повернулась.
— Ти що, з глузду з'їхала? Про що ти торочиш, Люсі? — підняла брови Сюзан.
— Як, — із подивом вигукнула Люсі, — невже вас не цікавить, де я була?
— Ти сховалась, хіба ні? — сказав Пітер. — Бідолашна Лю, вона бавилась у хованки,
а ніхто й не зауважив! Треба довше сидіти, якщо хочеш, аби тебе почали шукати.
— Але ж мене не було кілька годин! — заперечила Люсі.
Діти перезирнулися.
— Здуріла! — сказав Едмунд і постукав пальцем собі по чолі. — Геть здуріла.
— Що ти маєш на увазі, Лю? — спитав Пітер.
— А те, що сказала, — відповіла Люсі. — Я ж залізла до шафи відразу після
сніданку. Мене не було кілька годин, мене запросили на чай і зі мною трапилось багато
пригод.
— Не плети дурниць, Люсі, — заперечила Сюзан. — Ми щойно вийшли з тієї
кімнати, хвилину тому, а ти залишилась.
— Вона не плете, — заступився за неї Пітер, — вона просто вигадала цю історію для
потіхи, правда, Лю? А чому б і ні?
— Ні, Пітере, я не вигадала, — відказала Люсі. — Це… це чарівна шафа. Там
усередині є ліс, там мете сніг, там є фавн і чаклунка… і все це зветься Нарнія. Піди і
подивися сам.
Діти не знали, що думати, але Люсі так їх зацікавила, що вони разом повернулися
до кімнати. Люсі перша кинулась до шафи, рвучко шарпнула дверцята і вигукнула:
— Ось! Залазьте і переконайтеся самі!
— Дурненька, — мовила Сюзан, пропхавшись туди із головою і порозсувавши вбік
шуби. — Це ж звичайнісінька шафа. Дивіться! Ось стінка!
Потому кожен заглядав досередини і відводив убік поли шуб, але всі, в тому числі й
Люсі, бачили звичайну шафу. Там не було ні лісу, ні снігу, тільки дерев'яна стінка і
гачки на ній. Пітер заліз туди і легесенько постукав по ній пальцями, аби
переконатися, що вона тверда.
— Гарно ти нас розіграла, Лю, — сказав він, коли виліз звідти. — Що ж, визнаю: ми
трохи не повірили.
— Але я зовсім не розігрувала вас, — вигукнула Люсі, — чесне слово! Тільки що тут
усе було по-іншому. Правда, присягаюсь.
— Пішли, Лю, — мовив Пітер. — Будь ласка, не передавай куті меду. Тобі вдалося
пожартувати. Може, досить?
Люсі густо почервоніла і намагалася ще щось сказати, хоча не знала, що саме, і від
безсилля розплакалась.
Наступні дні Люсі ходила дуже пригнічена. Вона легко помирилася б з усіма, якби
визнала, що все це тільки байка, жарт. Але Люсі любила правду і знала, що має рацію,
тому не змогла змусити себе таке сказати. Діти ж вважали, що Люсі фантазує, до того
ж не надто вдало, а це її ображало. Старші принаймні не глузували, а ось Едмунд часом
бував доволі в'їдливий і тут його годі було вгамувати. За кожної нагоди він кепкував з
неї і діймав питаннями, чи не знайшла вона ще якихось країн в інших шафах.
Найприкріше, що якби не ці шпильки, то можна було б гарно провести весь той час.
Стояла пречудова погода і діти бавились надворі з ранку до вечора. Вони купались,
рибалили, лазили по деревах і качалися у верескових заростях. Але жодна забава не
тішила Люсі. Це тривало, аж доки знову не задощило.
Того дня, десь пополудні, коли стало очевидно, що доброї погоди сподіватися не
варто, вони вирішили бавитися в хованки. Сюзан випало жмурити, і як тільки всі
розбіглися хто куди, Люсі пішла в ту кімнату, де стояла шафа. Вона не збиралася
ховатись у шафі, бо знала, що хіба дасть привід знову обговорювати ту нещасну історію.
Проте вона хотіла ще раз туди зазирнути, бо вже почала було сумніватися, чи не
наснились їй тоді Нарнія і фавн. Будинок був великий, заплутаний, у ньому містилося
повно-повнісько всяких закапелків, то дівчинка й вирішила, що має досить часу, аби
заглянути в шафу, а потім сховатися деінде. Та тільки-но вона наблизилась до шафи, як
почула чиїсь кроки у коридорі, отож їй випадало хіба швиденько пробратися всередину
і причинити за собою дверцята. Люсі все ж залишила маленьку щілинку, бо знала, що
дуже нерозумно було б закритися у шафі, навіть якщо та й не чарівна.
Кроки, які вона чула, належали Едмунду. Він увійшов до кімнати саме тоді, коли
Люсі причиняла дверцята. Бешкетник побачив це і відразу вирішив також туди залізти
— не тому, що шафа здалась йому місцем, придатним для схованки, а тому, що йому
хотілося ще раз подражнити Люсі її вигаданою країною. Він відхилив дверцята. Там, як
звичайно, висіли шуби, пахло нафталіном, було темно і тихо, але Люсі не було чути.
"Вона гадає, що це Сюзан прийшла її шукати, — пробурмотів Едмунд собі під ніс, — і
тому забилася аж під стінку, як мишка". Він стрибнув туди і затраснув за собою
дверцята, не думаючи, як непередбачливо таке робити, і давай ловити в темноті Люсі.
Він сподівався відразу вхопити її і здивувався, чому йому ніяк це не вдається. Тоді
вирішив прочинити дверцята, аби впустити трохи світла. Але їх теж годі було знайти!
Це вже йому геть не сподобалось, він заметався навсібіч і покликав:
— Люсі! Лю! Де ти? Я знаю, що ти тут.
Жодної відповіді. Едмундові ж здалося, що його голос пролунав якось дивно — не
так, як мав би у шафі, а наче на відкритому просторі. Він також несподівано відчув
холод, а потім побачив світло.
— Слава Богу, — зітхнув Едмунд, — дверцята самі відхилились.
Він забув про Люсі і рушив на світло, яке, як собі гадав, лилося крізь відчинені
дверцята. Проте замість того, щоб знову опинитись у порожній кімнаті, він виявив, що
вибирається з-під густих ялиць на галявину посеред лісу.
Під ногами сухо рипів сніг, і гілки на деревах прогнулися під його вагою. Небо вгорі
було блідо-голубе, яке буває лише погожого зимового ранку. Просто перед собою між
стовбурами дерев Едмунд побачив, як сходить сонце — червоне і дуже ясне. Довкола ж
— ні звуку, наче він був єдиною живою істотою у цьому лісі. Між гілок не виглядала
жодна пташина, жодна білочка, а скільки сягало око, навсібіч простягався ліс. Едмунд
здригнувся.
Тут він згадав, що шукав Люсі. І ще згадав, як діймав її "вигаданою країною", яка,
виявляється, зовсім не вигадка. Едмунд подумав, що дівчинка має бути десь неподалік,
і закликав:
— Люсі! Люсі! Я також тут. Це Едмунд. Відповіді не було.
"Вона гнівається на мене за те, що я їй наговорив", — подумав Едмунд. І хоча йому
не хотілось визнавати, що помилявся, та ще менше він бажав залишатися сам у цьому
дивному, холодному та безмовному лісі. Хлопець загукав знову:
— Гей, Лю! Вибач, що я не вірив тобі. Тепер бачу, що твоя правда. Виходь уже. І
давай помиримось.
Відповіді, однак, не було.
— Ну геть по-дівчачому, — мовив сам до себе Едмунд. — Сидить десь тут і дметься,
а вибачення прийняти не хоче.
Він знову озирнувся довкола і вирішив, що йому зовсім тут не подобається, і майже
вирішив повертатись додому, коли почув, як десь далеко в лісі затенькали дзвіночки.
Він прислухався: звук щораз наближався. І тут з лісу виринули сани, у які були
запряжені два північні олені. Олені мчали дуже швидко.
На зріст вони були як шотландські поні, а хутро мали таке біле, що супроти нього
навіть сніг здавався тьмяним. Крислаті роги, вкриті позолотою, коли на них падали
сонячні промені, виблискували, мовби охоплені вогнем. Упряж була зроблена із
яскраво-червоної шкіри і по всій довжині всіяна дзвіночками. Попереду на санях сидів
гладкий гном, десь коло трьох футів на зріст, якби підвівся. Він правив оленями. Гном
закутався в хутро білого ведмедя, а на голові мав червоний ковпак із довгою золотою
китицею. Довжелезна борода спадала йому на коліна і слугувала замість покривала. А
за гномом, на підвищеному сидінні, у санях сиділа ще одна постать, зовсім не схожа на
кучера. Це була висока жінка, вища за всіх, кого Едмунд будь-коли бачив. Вона теж по
шию закуталась у біле хутро. У правій руці вона тримала довгу позолочену палицю, а
на голові мала золоту корону. На білому — не просто блідому, а білому як сніг чи папір,
чи цукор-пудра — виду виразно виділялися яскраво-червоні вуста. Це обличчя вражало
красою, але було горде, холодне і суворе.
Едмунд добре бачив сани, які мчали до нього, і чув перелив дзвіночків. Гном
цвьохав своїм батогом і сани мчали, аж сніг порскав з-під полозок.
— Стій! — вигукнула пані, і гном шарпнув оленів із такою силою, що ті аж присіли.
Тоді обтрусилися і стали, жуючи вудила і важко сопучи. У морозному повітрі віддих, що
виривався з їхніх ніздрів, валував як дим.
— Ти що таке? — спитала пані, пильно розглядаючи Едмунда.
— Я… я… мене звати Едмунд, — відповів Едмунд, трохи зніяковівши. Йому не
подобався погляд, яким вона його міряла.
Пані нахмурила брови.
— Хіба так звертаються до королеви? — спитала вона, ще прискіпливіше
розглядаючи хлопця.
— Прийміть мої вибачення, Ваша величносте, але я не знав, — відповів Едмунд.
— Не знав королеви Нарнії? — вигукнула вона. — Що ж, скоро ти дізнаєшся про
нас. Але, повторюю, що ти таке?
— Даруйте, Ваша величносте, — сказав хлопчик, — що Ви маєте на увазі? Я ходжу
до школи — ну, ходив, бо зараз у мене канікули.
Розділ 4. Рахат-лукум
— Але що ти таке є? — знову спитала королева. — Може, ти гном-переросток, що
відрізав собі бороду?
— Ні, Ваша величносте, — відповів Едмунд. — У мене ще нема бороди. Я хлопчик.
— Хлопчик! — вигукнула вона. — Хочеш сказати, що ти син Адама?
Едмунд стояв, не кажучи ні слова. Він був дуже збентежений і не розумів, що
означає це запитання.
— Я бачу, ти бовдур, хоч ким ти іще є, — вела далі королева. — Відповідай мені
врешті, доки я не втратила терпіння: ти людина?
— Так, Ваша величносте.
— Але як, скажи, ти опинився у моїх володіннях?
— Вибачте, Ваша величносте, я потрапив сюди через шафу.
— Через шафу? Нічого не розумію.
— Я… я відчинив дверцята шафи і відразу опинився тут, Ваша величносте.
— Гм, — мовила королева радше до себе, ніж до нього, — двері. Двері зі світу
людей! Я чула колись про таке. Все може пропасти. Але він один і з ним неважко буде
впоратися.
Сказавши це, королева підвелась зі сидіння і глянула Едмунду просто у вічі. В її
очах при цьому запалахкотіли іскри. У цю мить вона змахнула паличкою. Едмунд
відчув, що королева збирається зробити щось жахливе, проте не міг навіть пальцем
ворухнути. Коли ж хлопець уже було подумав, що геть пропав, вона, здавалося, змінила
своє рішення.
— Моє бідолашне дитя, — заговорила вона зовсім іншим тоном, — бачу, ти замерз.
Підійди-но і сядь біля мене, я вкрию тебе мантією і ми собі поговоримо.
Едмундові зовсім не сподобалося це запрошення, але заперечити він не зважився.
Хлопець виліз на сани і сів біля її ніг, а вона закутала його полою своєї хутряної мантії,
ще й підіткнула з боків.
— Може, вип'єш чогось гарячого? — спитала королева. — Хочеш?
— Так, будь ласка, Ваша величносте, — відповів Едмунд, у якого зуби цокотіли від
холоду.
Королева десь зі складок мантії видобула малесеньку плящинку, яка виглядала так,
немов була виготовлена з міді. Витягнувши руку, королева нахилила плящинку і з неї
на сніг, поряд із саньми, вилилась краплина якоїсь рідини. Едмунд бачив, як вона
зблиснула у повітрі, мов діамант. Коли краплина упала на сніг, почулося шипіння, а
далі з'явився коштовний келих, з якого парував якийсь напій. Гном миттю підхопив
келих і підніс його Едмундові з поклоном та посмішкою, не надто, правду кажучи,
приємною. Хлопець відпив малесенький ковточок й одразу почувся ліпше. Це було
щось таке, чого він ніколи раніше не куштував, дуже солодке, схоже на збитий крем, а
тепло відразу дійшло аж до ніг.
— Нецікаво, сину Адамів, пити і не їсти, — сказала королева. — Чого б ти хотів
найбільше?
— Рахат-лукуму, якщо Ваша ласка, Ваша величносте, — відповів Едмунд.
Королева знову перехилила пляшечку і на цей раз краплина перетворилась у
кругленьке пуделко, перев'язане зеленою шовковою стрічкою. Коли його відкрили, там
виявилося декілька фунтів найліпшого рахат-лукуму. Кожен кусник був прозорим і
дуже солодким. Едмунд за все своє життя не куштував нічого смачнішого. Він уже
зовсім зігрівся і почував себе чудово.
Поки він їв, королева розпитувала. Спочатку Едмунд намагався не забувати, що
відповідати з повним ротом неґречно, але швидко забув про це і думав тільки, як би
чимбільше з'їсти рахат-лукуму. Йому жодного разу не спало на думку замислитися,
чому королева так допитується. Вона змусила його розповісти про те, що в нього є брат
і дві сестри і що одна з сестер теж побувала в Нарнії, що вона зустрілася з фавном, і що
крім нього, його брата і сестер, ніхто більше не знає про Нарнію. Здавалося, її особливо
цікавило те, що їх четверо, і вона знову й знову до цього поверталася.
— Вас справді четверо? — перепитала. — Двоє синів Адамових і дві доньки Євині?
Не більше і не менше?
Й Едмунд із ротом, повним рахат-лукуму, казав:
— Так, я уже говорив про це, — забувши додати "Ваша величносте", але тепер вона,
здається, цього не зауважила.
Врешті рахат-лукум закінчився й Едмунд із великим жалем зазирнув у порожнє
пуделко. Хлопець сподівався, що вона спитає, чи не хоче він іще. Королева, звісно,
добре знала, про що він думає. їй було також відомо (а ось Едмунд не мав про це й
найменшої підозри), що рахат-лукум зачарований і якщо хтось скуштує його бодай раз,
то прагнутиме все більше і більше, а коли дозволити, то їстиме, їстиме, аж доки не
лусне. Проте Едмундові королева більше не пропонувала рахат-лукуму. Натомість
сказала:
— Сину Адамів, я б так хотіла побачити твоїх брата і сестер. Чи можеш привести їх
до мене, щоб я з ними зустрілась?
— Спробую, — відповів Едмунд, прикипівши поглядом до порожнього пуделка.
— Якби ти ще раз сюди прийшов — з ними, очевидно, — то я знову пригостила б
тебе рахат-лукумом. Зараз я не можу цього зробити, бо магія діє тільки раз. Ось у
моєму замку — інша річ.
— А чому ми зараз не можемо поїхати до Вашого замку? — спитав Едмунд. Коли він
тільки сідав до саней, то боявся, що королева відвезе його кудись далеко, звідки годі
буде відшукати дорогу назад. Але тепер хлопець зовсім забув про цей страх.
— У мене такий гарний замок, — мовила королева. — Певна, що він тобі
сподобається. Там у кожній кімнаті повно рахат-лукуму. До того ж, я не маю своїх дітей
і хочу зробити принцом якогось гарного хлопчика-, він став би королем, коли я умру.
Принц носитиме золоту корону і їстиме рахат-лукум цілісінький день. А ти такий
розумний і милий… я ще ніколи таких не зустрічала. Думаю, що можу зробити тебе
принцом — коли приведеш до мене в гості брата і сестер.
— Але чому не зараз? — спитав Едмунд. Він почервонів, його губи і пальці були
липкими від рахат-лукуму. В цю хвилину він явно не справляв враження ні розумного,
ні гарного, хай що говорила б королева.
— Якщо я заберу тебе туди зараз, — відповіла вона, — то не побачу ні твого брата,
ні сестер. А я дуже хочу познайомитися із твоїми милими родичами. Ти станеш
принцом, а згодом — королем, це зрозуміло. Але ж тобі треба буде придворних і
шляхти. Я зроблю твого брата герцогом, а сестер герцогинями.
— Та нема у них нічого особливого, — незадоволено промовив Едмунд. — Зрештою,
я можу привести їх у будь-який інший час.
— Так, але коли ти опинишся у моєму замку, — правила своєї королева, — то
напевно забудеш про них. Тобі буде так добре, що й не захочеш по них іти. Ні, зараз ти
мусиш повернутись у свою країну і — чекаю тебе іншого дня разом з ними, гаразд? Без
них просто не варто приходити.
— Але я навіть не знаю дороги назад, до моєї країни, — вмовляв Едмунд.
— Це легко, — відповіла королева. — Бачиш отой ліхтар? — показала вона своєю
паличкою. Едмунд обернувся в той бік і побачив ліхтар, під яким Люсі зустріла фавна.
— Іди просто на нього, бо за ним є дорога до Країни Людей. А тепер поглянь в інший
бік, — і вказала паличкою у протилежному напрямку. — Бачиш два невеличкі пагорки,
що ото видніються за деревами?
— Гадаю, що так, — відповів Едмунд.
— Добре. Мій будинок якраз між ними. Коли наступного разу прийдеш сюди, тобі
треба лише знайти ліхтар і ті два пагорки, а потім іти туди лісом, доки не вийдеш до
мого замку. Але пам'ятай — мусиш привести зі собою всіх решта. Я можу дуже
розсердитись на тебе, якщо прийдеш один.
— Я зроблю все якнайліпше, — сказав Едмунд.
— Ага, між іншим, — додала королева, — не конче розповідати їм про мене. От було
б цікаво, якби ми зберегли це в таємниці, правда? Хай це буде несподіванка для них.
Лише приведи їх до пагорків: такий розумний хлопчик як ти легко зможе знайти
причину, щоб це здійснити. І коли підійдете до мого замку, можеш сказати: "Ну що,
подивимось, хто тут мешкає?" — або щось схоже на це. Я певна, так буде найліпше.
Якщо твоя сестра здибалась тут із фавном, то, мабуть, наслухалась усяких нісенітниць
про мене… і напевно боятиметься йти сюди. Фавни можуть варнякати що завгодно, ти
ж знаєш, а тепер…
— Я Вас дуже прошу — перебив її раптом Едмунд, — будь ласка, можна мені один
шматочок рахат-лукуму на дорогу?
— Ні, ні, — відповіла, сміючись, королева, — доведеться потерпіти до наступного
разу.
І подала гному знак рушати. Коли сани вже були далеченько, королева обернулась
до Едмунда і вигукнула:
— Наступного разу! Наступного разу! Не забудь. І швидше повертайся.
Едмунд мов прикипів поглядом до саней, які за мить зникли з поля його зору, коли
почув, як хтось кличе його на ім'я. Він озирнувся і навпроти побачив Люсі, яка
виходила з лісу.
— Ой, Едмунде! — вигукнула вона. — Нарешті і ти сюди потрапив. Просто
дивовижно, правда? А тепер…
— Гаразд, — перебив її Едмунд, — бачу, ти мала рацію: це справді чарівна шафа.
Тобто я перепрошую тебе, якщо хочеш. Але скажи, де ти блукала стільки часу? Я
скрізь за тобою шукав.
— Якби я знала, що ти теж опинишся тут, я б тебе зачекала, — відповіла Люсі. Вона
була занадто щаслива і схвильована, аби зауважити, як роздратовано розмовляв із нею
Едмунд і що обличчя його при цьому було червоне і… якесь не таке. — Я снідала з
паном Тамнасом. Це фавн. Він такий добрий. Біла Чаклунка не покарала його за те, що
він мене відпустив. Він сподівається, що вона нічого не довідається і… що врешті все
минеться.
— Біла Чаклунка? — спитав Едмунд. — А хто вона?
— О, це жахлива особа, — мовила Люсі. — Вона називає себе королевою Нарнії,
хоча не має жодного права бути королевою. Всі фавни, дріади, наяди, гноми, звірі —
зрештою, всі добрі створіння — просто ненавидять її. Вона може обертати людей у
камінь і робить всякі жахливі речі. Вона наклала чари на Нарнію і тому тепер тут вічна
зима. Зима й зима, але Різдво не настає. Ніколи! А їздить вона на санях, запряжених
північними оленями, має чарівну паличку в руці, та ще на голові в неї корона.
Едмундові вже й так було зле від того, що з'їв стільки солодкого, а коли почув, що
пані, з якою він ото заприятелював, насправді зла чаклунка, йому стало ще гірше. Та,
однак, він понад усе хотів рахат-лукуму.
— Хто тобі наговорив цих дурниць про Білу Чаклунку? — поспитав він.
— Фавн, пан Тамнас, — відповіла Люсі.
— Не варто довіряти всьому, що говорять фавни, — промовив Едмунд, прагнучи
надати своєму голосу якомога більшої переконливості, наче йому було відомо про
фавнів значно більше, ніж Люсі.
— Хто тобі таке сказав? — здивувалась дівчинка.
— Це всі знають, — відповів Едмунд, — поспитай кого хочеш. Але скільки можна
стовбичити отут на снігу? Ходімо додому.
— Ходімо, — погодилась Люсі. — Едмунде, я так тішуся, що ти теж сюди потрапив.
Тепер усі повірять в Нарнію, коли ми обоє тут побували. Це буде чудово!
Але Едмунд собі думав, що йому не буде так весело, як їй. Він був готовий визнати
рацію Люсі перед Пітером і Сюзан, але відчував напевно, що ті підтримають фавнів та
звірів. Сам же він радше схилявся на бік королеви. Хлопець не уявляв, що йому казати і
як зберегти свою таємницю, коли всі знай говоритимуть про Нарнію.
Тим часом вони пройшли вже добрий шмат дороги і в одну мить замість гілок
відчули на собі дотик хутра, а далі обоє вийшли зі шафи у порожню кімнату.
— Слухай, Едмунде, — сказала Люсі, глянувши на брата, — ти жахливо виглядаєш.
Тобі погано?
— Ні, зо мною все гаразд, — відповів Едмунд, але це не була правда: почувався він
справді дуже зле.
— Тоді ходімо пошукаємо всіх, — сказала Люсі. — Нам так багато треба їм
розповісти! А які дивовижні пригоди нас чекають, коли ми разом там опинимось!
Розділ 5. Знову по цей бік дверей
Діти ще бавились у піжмурки, отож Едмунд та Люсі знайшли їх не одразу. Коли
врешті всі зібралися у довгій залі, де ото стояли лицарські обладунки, Люсі випалила:
— Пітере! Сюзан! Це правда. Едмунд теж бачив. Через шафу справді можна
потрапити в ту країну. Ми з Едмундом там були. Ми зустрілися у лісі. Говори, Едмунде.
Розкажи їм.
— У чому річ, Еде? — запитав Пітер.
Отут ми підійшли до одного із найприкріших моментів нашої історії. Едмунд і так
почував себе не надто добре, а ще він сердився на Люсі, бо правда, як з'ясувалось, таки
була на її боці. Якусь хвилю він іще вагався, що йому робити. Та коли ото Пітер
поставив йому питання, Едмунд вибрав найгірше, що лиш можна було собі у цій
ситуації уявити: вирішив заперечити все, що сказала Люсі.
— Розкажи нам, Еде, — попрохала Сюзан.
Зверхньо змірявши сестру, мовби він набагато старший від неї (а між ними був
лише рік різниці), з коротким смішком, Едмунд недбало кинув:
— Ага, так, ми з Люсі бавились… вдавали, буцім уся ця історія про країну в шафі
правда. Для сміху, звісно. А насправді там нічого немає.
Бідолашна Люсі зиркнула на Едмунда широко відкритими оченятами і вибігла геть
з кімнати.
Натомість Едмунд з кожною хвилиною робився гіршим і гіршим. Він навіть
вирішив, що здобув велику перемогу! І завершив у тому ж дусі:
— Ну ось, знову вона. Та що з нею сталося? Гірше за малу дитину, вічно ото…
— Послухай, врешті-решт, — розсердився Пітер, — замовкни! Ти поводишся з Люсі
як свиня, відколи вона розповіла ту історію про шафу. Ти то бавишся з нею, то
виставляєш її на глум. Хочеться вірити, що так вийшло ненавмисне.
— Але ж це дурниці, — спробував було виправдатися Едмунд, захоплений
зненацька.
— Звичайно, дурниці, — погодився Пітер, — в тому-то й річ. З Люсі все було гаразд,
коли ми сюди приїхали, але відтоді в неї або щось перевернулося в голові, або наша
сестра стала страшенною брехухою. Хай там що, але хіба можна отак одного дня з неї
насміхатися і дражнитися, а іншого її під'юджувати?
— Я думав… думав… — захапався Едмунд, але так і не зміг щось сказати.
— Ти взагалі ні про що не думав, — вів далі Пітер, — ти просто чіплявся до неї. Тобі
завжди подобалося кпити з молодших — ми в школі це бачили.
— Перестаньте, — втрутилася Сюзан. — Сварка справі не зарадить. Пішли
пошукаємо Люсі.
Ясна річ, коли вони нарешті її знайшли, то побачили, що вона плакала. Хай що
вони говорили їй, Люсі не хотіла слухати. Дівчинка наполягала на своєму:
— Мені байдуже, що ви думаєте і що про мене говорите. Можете розказати
професору, можете написати мамі… взагалі, робіть, що вам заманеться. Але я знаю, що
бачила там фавна і… я хочу туди, а ви всі безсовісні, безсовісні!..
Важкий це був вечір. Люсі ходила сумна. Едмунд зрозумів, що його план працює
зовсім не так, як він хотів.
Сюзан і Пітер хвилювалися, чи Люсі бува не захворіла. Вони ще довго стояли у
коридорі і пошепки говорили про це, коли Люсі пішла спати.
Зранку Пітер і Сюзан таки прийняли рішення піти до професора і все йому
розповісти.
— Він напише до татка, якщо побачить, що з Люсі справді щось не так, — сказав
Пітер. — Самі ми не зможемо дати раду.
Отож вони підійшли до його кабінету і постукали у двері. Професор сказав:
— Прошу, — і підвівся назустріч.
Він підсунув дітям крісла і сказав, що весь до їхніх послуг. Тоді сів, міцно
переплівши пальці, і приготувався уважно слухати. Він жодного разу не зупинив, не
перебив їх, аж доки не оповіли цілої історії. Потому професор іще якийсь час зберігав
мовчання. Нарешті він прокашлявся і сказав щось таке, чого діти найменше від нього
сподівалися:
— Як гадаєте, — спитав професор, — те, що розповіла ваша сестра, вигадка?
— О, але ж… — почала Сюзан, проте змовкла. Питання — про це свідчило обличчя
професора — було поставлено цілком серйозно. Сюзан зібралась і закінчила:
— Але ж Едмунд говорить, що вони лишень бавились.
— Це твердження, — мовив професор, — теж варто розглянути, до того ж
розглянути докладно. Скажімо (не ображайтесь на моє запитання), на кого, з вашого
досвіду, можна більше покластися — на брата чи на сестру? Маю на увазі, хто з них
більше любить правду?
— У тому-то й річ, пане професоре, — відповів Пітер, — до цих подій я б не
замислюючись відповів: Люсі.
— А що ти про це думаєш, люба? — обернувшись до Сюзан, спитав професор.
— Ну, — збираючись з думками, поволі промовила Сюзан, — загалом я згідна з
Пітером. Але ж те, про що вона розповідає, — про ліс і про фавна — не може бути
правдою.
— Хтозна, хтозна, — похитав головою професор. — Проте звинувачувати в обмані
того, кого ви завжди вважали чесним, — це не жарт, справді не жарт.
— Ми боїмося, що справа навіть не у брехні, — додала Сюзан. — Нам здається, що з
самою Люсі щось не так.
— Гадаєте, вона з'їхала з глузду? — незворушно спитав професор. — Та ні, не
турбуйтесь. Досить подивитися на неї, досить поговорити з нею, аби переконатися, що
з головою у неї все гаразд.
— Але тоді… — сказала Сюзан і замовкла. Вона зовсім не сподівалася, що дорослі
можуть говорити так, як професор, тому не знала, що й подумати.
— Логіка! — мовив професор, наче до самого себе. — Чому їх не вчать логічно
мислити у тих школах? Існує тільки три можливості. Або ваша сестричка брехуха, або
вона хвора, або говорить правду. Ви знаєте, що вона не обманює, так само очевидно, що
вона не згубила розуму. Отже, доки немає інших доказів, нам доведеться припустити,
що вона говорить правду.
Сюзан пильно глянула на професора, та вираз його обличчя свідчив, що він і гадки
не мав з них сміятися.
— Але невже це може бути правда, пане професоре? — запитав Пітер.
— А чому ти питаєш? — у свою чергу поставив питання професор.
— Тому — відповів Пітер, — бо якщо так, то чому ніхто не бачив цієї країни, хоча ми
залазили до шафи? Кажу ж Вам, ми зазирали туди, але нічого не відбулося. Навіть
Люсі не могла цього заперечити.
— І що це має до справи? — знову поспитав професор.
— Як що? Пане професоре, адже коли щось дійсно існує, то воно існує постійно,
весь час!
— Справді? — запитав професор, і Пітер не знайшов, що йому відповісти.
— А як же час? — утрутилась Сюзан. — Люсі просто не мала часу десь блукати,
навіть якщо там і було щось схоже на те місце, яке вона описала. Люсі вибігла з
кімнати майже відразу за нами. Вона затрималась десь на хвилину-дві, не більше, а
стверджує, що блукала кілька годин.
— Оце й робить її історію дуже схожою на правду, — мовив професор. — Якщо у
цьому домі існують двері, які ведуть в інший світ (а мушу попередити вас, що цей
будинок узагалі дуже дивний, і навіть я не все про нього знаю), так от, якщо вона
проникла в інший світ, то я не здивувався б, якби інший світ існував ув іншому
часовому вимірі. Тому хоч скільки б ви там перебували, це не забере вам анітрішки
нашого часу. З іншого боку, я думаю, що дівчинка її віку не змогла б таке вигадати.
Якби вона захотіла встругнути щось подібне, то заховалась би і просиділа набагато
довше, а потім вийшла і розповіла вам свою історію.
— Отже, пане професоре, — мовив Пітер, — Ви справді припускаєте, що можуть
існувати інші світи… де завгодно, навіть отут?
— У цьому немає нічого неймовірного, — відповів професор. Далі зняв окуляри і
став їх протирати, бурмочучи собі під ніс:
— Цікаво, і чого їх тільки навчають у тих школах?
— То що ж нам робити? — спитала Сюзан, бо відчула, що тема вичерпана.
— Моя дорога панно, — промовив професор, несподівано звівши на дітей суворий
погляд, — є один варіант, який досі чомусь нікому не спав на думку. Проте його варто
спробувати.
— Що за варіант? — спитала Сюзан.
— Не пхати свого носа в чужі справи, — відказав їй. І на цьому розмова скінчилася.
Після бесіди із професором ситуація навколо Люсі трохи розпружилась. Пітер
стежив, аби Едмунд більше не кпив з неї, і ні вона, ні хто інший не згадували у
розмовах про шафу. Це стало забороненою темою. Здавалося, ніби всі їхні пригоди на
тому й скінчились. Але це було не так.
Дім професора (про який навіть господар знав так мало) був дуже старий і такий
знаменитий, що люди з усієї Англії приїздили сюди і просили дозволу його оглянути.
Він належав до пам'яток, про які згадують у путівниках й оповідають у легендах. До
речі, деякі з цих історій були ще дивніші за ту, яку я вам ото розказую.
Коли приїздили нові групи туристів і просили дозволу оглянути будинок, професор
завжди йшов їм назустріч. Пані Макреді, економка, показувала їм усе всередині і
довкола, розповідала про картини та лицарські обладунки, про рідкісні книги у
бібліотеці. Правда, пані Макреді не надто панькалася з дітьми, бо не любила, коли їй
заважали провадити екскурсії. Мало не першого ранку, коли вони тільки приїхали
сюди, разом з купою інших настанов, Пітер і Сюзан почули:
— І запам'ятайте, будь ласка: не плутатися мені під ногами, коли я воджу туристів.
— Ага, звичайно, нам так хочеться змарнувати півдня, аби ото тинятися з гурмою
якихось роззяв! — відреагував Едмунд.
Пітер, Люсі і Сюзан думали так само. Але саме з цього попередження розпочалися
їх нові пригоди.
Якось зранку Пітер з Едмундом роздивлялися обладунки, гадаючи, чи вдалося б їх
розібрати, коли в кімнату влетіли дівчатка із криком: "Тікаймо! Сюди йде Макреді, а з
нею хмара туристів".
— Швидше! — підхопився Пітер, і всі четверо кинулись до дверей, що були в іншому
кінці кімнати. Проте, минувши Зелену залу і добігши до бібліотеки, почули голоси
попереду і зрозуміли, що пані Макреді зо своєю групою піднімається не з того боку, не
з парадного входу, як вони думали. А тоді — чи то наші втікачі розгубились, чи то пані
Макреді справді намагалася їх піймати, чи то в самому будинку ожили якісь чари і
гнали їх у Нарнію — хай де б вони опинялись, їм здавалося, що відвідувачі наступають
їм на п'яти. Діти гасали з кімнати в кімнату, аж доки Сюзан сказала:
— Та ну їх, цих ґав! Давайте перечекаємо там, де шафа. Хай вони собі пройдуть.
Туди точно ніхто не піде.
Але досить їм було вбігти в кімнату, як знову почулися голоси у коридорі, а потому
хтось із відвідувачів підійшов до дверей і діти побачили, як опускається клямка.
— Швиденько, — вигукнув Пітер, — більше нема куди! — і рвучко відчинив
дверцята шафи.
Вся четвірка миттю опинилася всередині. Втікачі завмерли у темряві, важко
переводячи подих. Пітер причинив дверцята, проте не цілком, бо, звісно, пам'ятав, як
кожна розумна людина, що в жодному разі не можна закриватися у шафі.
Розділ 6. У лісі
— Хоч би Макреді вже вивела тих туристів, — прошепотіла Сюзан. — У мене така
судома!
— Тут смердить нафталіном! — сказав Едмунд.
— Напевно, у всі кишені понапихали проти молі, — промовила Сюзан.
— Щось штрикає мене в спину, — озвався й Пітер.
— Слухай, а тобі не зимно? — поспитала Сюзан.
— А справді, коли ти це сказала, я відчув холод, — відповів Пітер. — Та й вогко з
біса. Що тут діється? Я сиджу на чомусь мокрому. І з кожною хвилиною стає ще гірше.
Хлопець ледве звівся на ноги.
— Виходьмо, — сказав Едмунд, — вони вже забралися.
— О-ой! — раптом вигукнула Сюзан. Всі кинулись до неї з питанням, що трапилось.
— У мене за спиною дерево, — здивовано говорила Сюзан. — Бачите? А звідтам
пробивається світло.
— Справді, — сказав Пітер. — Гляньте туди… і туди. Скрізь дерева. А під ногами —
сніг! Гей, якщо я зрозумів, ми таки потрапили до лісу Люсі.
Тепер жодного сумніву у цьому не було. Четверо дітей стояли, кліпаючи очима від
несподіваного денного світла. Тут була зима. Позаду висіли шуби, а попереду перед
дітьми немов завмерли дерева, геть накриті снігом.
Пітер рвучко обернувся до Люсі.
— Вибач, що я тобі не вірив, — сказав він. — Вибач. Ось моя рука: мир?
— Мир, — відповіла Люсі і вони потиснули одне одному руку.
— Так, — промовила Сюзан, — і що нам робити далі?
— Що робити? — перепитав Пітер. — Як що? Іти в ліс, що ж іще?
— Ух, — сказала Сюзан, притупуючи ногами, — а тут холодно. Як гадаєте, може,
варто вдягнути шубки?
— Але ж вони не наші, — завагався Пітер.
— Я впевнена, що ніхто нас не сваритиме, — сказала Сюзан. — Ми ж не винесемо їх
із дому, ба навіть не будемо витягувати зі шафи.
— Я й не подумав про це, Сю, — сказав Пітер. — Звичайно, в такому разі можна
взяти. Ніхто не скаже тобі, що ти поцупила шубу, якщо вона висітиме в шафі. Та й уся
ця країна, напевно, міститься у шафі.
Те, що запропонувала Сюзан, було дуже доречним, отож діти відразу повбиралися.
Шуби були завеликі і сягали аж до п'ят, відтак скидалися радше на королівські мантії.
Зате усім стало набагато тепліше. Ну а ще, розглядаючи один одного, вони подумали,
що тепер їхні строї більше пасують до місця, де вони ото опинилися.
— Ми можемо бавитися у дослідників Арктики, — сказала Люсі.
— Тут і без забави усе таке цікаве, — відповів Пітер і перший рушив углиб лісу. На
небі зібралися важкі темні хмари: здавалося, ось-ось почнеться хурделиця.
— Слухайте, — раптом озвався Едмунд, — аби вийти до ліхтаря, треба взяти трохи
ліворуч.
Едмундові-бо на цей момент геть вилетіло з голови: він же мав удавати, буцім
ніколи не бував у цьому лісі! І не встиг він ще й доказати до кінця, як зрозумів, що
спалився. Всі стали мов укопані і вражено видивились на нього. Пітер присвиснув.
— Значить, ти справді тут був, — сказав він. — Лю говорила, що зустріла тебе тут, а
ти зробив з неї брехунку.
Запала глибока тиша.
— От в'їдливий тхір! — здвигнув плечима Пітер і замовк Дійсно, що тут іще
скажеш? Через якусь хвилину вся четвірка рушила далі. Лише Едмунд бурмотів собі під
ніс:
— Гаразд, я віддячу вам за все, ви, купа самозакоханих вар'ятів.
— Куди нам усе-таки йти? — спитала Сюзан радше аби змінити тему.
— Я гадаю, що Лю могла би бути за провідника, — відповів Пітер. — Чесне слово,
вона на це заслуговує. Куди ти нас поведеш, Лю?
— Давайте навідаємо пана Тамнаса, — запропонувала Люсі. — Це той милий фавн,
про якого я вам розповідала.
Усі погодились і жваво рушили, гупаючи ногами. Люсі виявилася добрим ватажком.
Спочатку дівчинка не була певна, чи зможе відшукати дорогу, але ось упізнала
покручене дерево в одному місці, а згодом пеньок ув іншому і вивела їх туди, де серед
горбів у маленькій долинці мешкав пан Тамнас. Мандрівники підійшли до дверей
печери, проте там їх підстерігала прикра несподіванка.
Двері були зірвані із завіс і потрощені на друзки. Всередині у печері панували
темрява і холод, а пахло так, наче тут уже кілька днів ніхто не жив. Через відкритий
вхід понамітало снігу і він купками лежав на підлозі упереміш із чимось чорним. Це
були головешки з вогню та попіл. Хтось навмисне розкидав їх по кімнаті, а потім ще й
затоптав. Скрізь на долівці лежали биті черепки, а портрет фавнового батька було
потято ножем на клапті.
— Оце так раз! — обізвався Едмунд. — Не варто було іти сюди.
— А це що? — нахилився Пітер. Він помітив на килимку клаптик паперу, прибитий
цвяхом до підлоги.
— Там щось написано? — спитала Сюзан.
— Здається, так, — відповів Пітер, — тільки я нічого не можу прочитати, тут зовсім
темно. Давайте вийдемо звідси.
Всі вийшли надвір і скупчились навколо Пітера, а він читав:
"Колишній власник цього житла, фавн Тамнас, перебуває під арештом й очікує на
суд за звинуваченням його у державній зраді її імператорської величності Джейдіс,
Королеви Нарнії, володарки замку Кеа-Перевел, імператриці Самотніх Островів і таке
інше, а також за звинуваченням у підтримці ворогів її величності, наданні притулку
шпигунам та у братанні з людьми.
Підпис: Маугрім, капітан Таємної Поліції.
Хай живе Королева!"
Діти вражено перезирнулись.
— Не знаю, чи мені так уже тут подобається, — сказала Сюзан.
— Хто ця королева, Лю? — спитав Пітер. — Ти щось чула про неї?
— І зовсім вона не королева, — відповіла Люсі, — а страшна відьма, Біла Чаклунка.
Всі лісові мешканці ненавидять її. Вона зачарувала цілу країну і тепер тут завжди зима,
але ніколи не настає Різдво.
— Не знаю, варто… чи варто нам іти далі, — мовила Сюзан. — Кажу, тут не так уже
й безпечно, в будь-якому разі, не виглядає, аби нам було дуже весело. І з кожною
хвилиною стає холодніше, і ми не взяли зі собою ніяких харчів. Може, повернемось
додому?
— Але ж не можемо, — вигукнула Люсі, — невже ти не розумієш? Ми не можемо
вернутися додому після того, що сталося. Це через мене бідний фавн втрапив у халепу.
Він сховав мене від Чаклунки і показав дорогу назад. Оце і є переховування ворогів
королеви та приятелювання з людьми. Ми просто мусимо спробувати його визволити.
— Ага, багато ми зробимо, — кинув Едмунд, — коли навіть не взяли собі їсти.
— Та замовкни, ти! — вигукнув Пітер, який усе ще був сердитий на Едмунда. — Що
думаєш, Сюзан?
— На жаль, мені здається, що Лю має рацію, — відповіла Сюзан. — Я не хочу йти
далі і багато віддала б, аби ми сюди ніколи не потрапляли. Але, відчуваю, треба
спробувати якось допомогти панові Як-там-його-звати — маю на увазі фавна.
— Я теж так думаю, — мовив Пітер. — Мене тільки турбує, що в нас нема що їсти. Я
би казав повернутись назад і набрати чогось із комори, але не знаю, чи схочемо ми
повернутися у цю країну знову, коли вже звідси виберемося. Гадаю, треба йти далі.
— Так, — разом відповіли дівчата.
— Якби тільки знати, куди того бідолаху запроторили! — зітхнув Пітер.
Вони ще стояли, не знаючи, що діяти, коли раптом Люсі скрикнула:
— Гляньте! Бачите отам малинівку з червоними грудьми? Це перша пташка, яку я
тут побачила. Цікаво, чи розмовляють птахи в Нарнії? Бо виглядає, ніби вона хоче нам
щось сказати.
Дівчинка підняла голову і звернулась до пташки:
— Коли Ваша ласка, чи не сказали б Ви нам, куди забрали фавна Тамнаса?
Вимовивши це, Люсі зробила крок до малинівки. Пташка тут же спурхнула, але сіла
на сусіднє дерево, а далі дуже уважно подивилась на них, немовби розуміла все, що
вони говорили. Четверо дітей, наче заворожені, ступили кілька кроків за нею.
Малинівка перелетіла на наступне дерево і ще раз уважно на них глянула. Ви напевно
ніколи не бачили малинівки з такими ясними очками і з такими червоними грудьми!
— Знаєте що? — сказала Люсі. — Мені здається, вона запрошує нас іти за нею.
— Мені теж так здається, — підтримала її Сюзан. — Як гадаєш, Пітере?
— Що ж, можна спробувати, — відповів Пітер.
Виглядало, що малинівка чудово все зрозуміла. Вона перепурхувала з дерева на
дерево, тримаючись на кілька кроків попереду дітей, щоб вони могли йти за нею. Шлях
яким вона їх вела, поволі спускався вниз. Малинівка знову й знову сідала на якусь гілку
і сніжинки сипались на землю. Невдовзі хмари на небі розійшлися, виглянуло зимове
сонце і сніг навколо заблискотів сліпучими переливами. Діти йшли вже десь більше як
півгодини. Дівчатка були попереду й Едмунд звернувся до Пітера:
— Якщо ти вже трохи охолов, то я щось тобі скажу, звичайно, якщо захочеш мене
вислухати.
— Що таке? — спитав Пітер.
— Чш-ш! Не так голосно, — прошепотів Едмунд, — бо ще дівчат перелякаємо. Чи ти
усвідомлюєш, що ми робимо?
— А що? — знову запитав Пітер, знизивши голос до шепоту.
— Ми йдемо за кимсь, про кого нічого не знаємо. Хіба нам відомо, на чиєму боці
цей птах? Може, він заманює нас у пастку.
— Гм, зле. Але малинівка… У всіх історіях, які я читав, пташки завжди були добрі.
Я впевнений, що малинівка не може бути на ворожому боці.
— Якщо про це вже зайшла мова, то хто тоді ворог? Звідки нам відомо, що фавн
належить до друзів, а королева (так, я знаю, говорилося, що вона відьма) — до ворогів?
Насправді ми нічого не знаємо про жодного з них.
— Але ж фавн урятував Люсі.
— Це він так сказав. Хіба ми знаємо? І ще одне: чи хтось бодай приблизно уявляє
собі, як нам звідси вертати додому?
— О Господи! — вигукнув Пітер. — Я про це не подумав.
— А про обід ліпше й не згадувати, — підсумував Едмунд.
Розділ 7. День із бобрами
Поки хлопці ото собі розмовляли, дівчатка раптом в один голос скрикнули: "Ой!" —
і зупинилися.
— Малинівка! — вигукнула Люсі. — Малинівка! Вона полетіла.
Пташка справді зникла з поля зору.
— І що ж нам тепер робити? — поспитав Едмунд, кинувши на Пітера виразний
погляд, мовляв: "Ну, чи я тобі не казав?"
— Тихо! Дивіться! — прошепотіла Сюзан.
— Що? — відгукнувся Пітер.
— Щось ворухнулося поміж дерев, он там, ліворуч. Діти напружили зір,
намагаючись щось розгледіти.
Тепер уже ніхто з них не почувався у безпеці.
— Ой, знову, — зашепотіла через якусь хвилину Сюзан.
— Я теж бачив, — сказав Пітер, — воно там. І щойно сховалося за те велике дерево.
— Що ж це? — спитала Люсі, з цілої сили намагаючись не втратити самовладання.
— Хай що там таке, — промовив Пітер, — але воно бавиться з нами у піжмурки. І не
хоче, щоб його бачили.
— Ходімо додому, — сказала раптом Сюзан. І тоді, хоча ніхто не вимовив цього
вголос, всі раптом усвідомили те, що перед тим Едмунд говорив Пітерові: вони
заблукали.
— На що воно схоже? — спитала далі Люсі.
— Це… це якесь звірятко, — відповіла Сюзан. — Ой, дивіться! Дивіться! —
вигукнула за хвильку. — Та швидше! Ось воно!
І тут усі побачили пухнасту вусату мордочку, що виглядала з-за дерева. Але тепер
звірятко не ховалося, а піднесло лапку до рота — ну зовсім як людина, яка ото
прикладає пальця до уст, аби подати знак мовчати. Потім звірятко зникло. Діти
затамували подих. За якусь мить незнайомець вигулькнув з-за дерева, озирнувся
довкола, ніби боявся, що за ним підглядають, прошепотів "чш-ш", зробив їм знак
підступити ближче до того місця, де він стояв, і знову зник
— Я знаю, хто це, — сказав Пітер. — Це бобер. Я бачив його хвоста.
— Він хоче, щоб ми підійшли до нього, — зауважила Сюзан, — і перестерігає, щоби
не зчиняли галасу.
— Бачу, — відповів Пітер. — Питання тільки в тому, йти до нього чи ні. Як гадаєш,
Люсі?
— Я думаю, це добрий бобер, — промовила Люсі.
— Можливо, але звідки нам про це знати? — висловив сумнів Едмунд.
— Але хіба не можна ризикнути? — сказала Сюзан. — Гадаю, нема сенсу отут
стовбичити. Крім того, я хочу їсти.
Тим часом бобер знову вистромив голову з-за дерева і зосереджено подав їм знак.
— Пішли, — вирішив Пітер, — побачимо, що він хоче. Тримаймося разом. Хіба ми не
дамо собі раду з одним бобром, коли раптом виявиться, що він ворог?
Після цих слів діти збилися докупи і рушили до дерева. Вони обійшли збоку стовбур
і там нарешті зустрілися з бобром. Дочекавшись їх, він хрипко прошепотів:
— Далі, ходімо далі. Сюди, праворуч. На галявині ми в небезпеці! — і посунув у
хащі.
Бобер завів їх у суцільну гущавину, де сплелися кронами докупи чотири сосни і де
під ногами була земля та повно хвої, бо сніг не міг пробитися крізь щільне гілля, й
лише тоді розпочав розмову.
— Ви сини Адама і доньки Єви? — поспитав він.
— Так, ми з них, — відповів Пітер.
— Чш-ш! — прошепотів бобер. — Не так голосно, прошу вас. Навіть тут небезпечно.
— Чому? Кого Ви боїтеся? — спитав Пітер. — Тут, крім нас, нікого немає.
— Дерева, — відказав бобер, — вони також слухають. Багато з них — наші друзі, але
є й такі, що можуть донести їй… знаєте, про кого я, — і скрушно похитав головою.
— Якщо вже заговорили про те, хто на чиєму боці, — вступив у розмову Едмунд, —
то як нам знати, що Ви — друг?
— Не потрактуйте це як нечемність, — додав Пітер, — але, бачите, ми тут зовсім
недавно.
— Ваша правда, ваша правда, — зацокотів бобер. — Ось мій доказ.
Із цими словами він витягнув якусь маленьку білу річ. Діти з цікавістю глянули на
неї і раптом Люсі вигукнула:
— Ну звичайно! Це мій носовичок — я залишила його бідолашному панові Тамнасу.
— Саме так, сказав бобер. — Бідолаха напередодні дізнався, що його арештують, і
передав хустинку мені. Він сказав: якби із ним щось трапилось, я повинен зустріти вас
тут і завести до…
Тут бобер примовк і таємничо кивнув їм. Тоді поманив їх іще ближче до себе. Діти
збилися докупи тісно-тісно, аж відчували лоскіт на щоках від дотику бобрових вусів, і
бобер прошепотів своїм низьким голосом:
— Кажуть, Аслан у дорозі, а може, вже й прибув.
І тут трапилась дивовижна річ. Ніхто з дітей не знав, хто такий Аслан, зрештою, як
і ми з вами, проте коли бобер вимовив це, кожен відчув щось особливе. Можливо,
подібне колись траплялося з вами уві сні, коли хтось промовляв до вас, а ви не розуміли
слів, але відчували, що в них криється щось надзвичайно важливе. І часом це лякало
вас, перетворюючи сон у жахливе марення, або ж потаємний зміст незнайомих слів
дивував і захоплював настільки, що сон той залишався у пам'яті на все життя і вам
хотілося, аби він повторився знову і знову. Так було і тепер. Коли прозвучало ім'я
Аслана, кожен із дітей відчув, як щось підстрибнуло у нього всередині. Едмунда охопив
незбагненний, таємничий жах. Пітер відчув у собі хоробрість і відвагу. Сюзан здалося,
ніби якісь невимовно вишукані пахощі розлились у повітрі або зазвучала неземної
краси і сили мелодія. А в Люсі з'явилось таке відчуття, яке буває, коли ви прокидаєтесь
удосвіта і згадуєте, що нині свято або ж розпочинаються канікули.
— А що з паном Тамнасом? — поспитала Люсі. — Де ж він?
— Чш-ш, — сказав бобер, — не тут. Я мушу провести вас туди, де зможемо нарешті
поговорити і, ясна річ, пообідати.
Тепер уже всі, окрім хіба що Едмунда, цілком довіряли боброві, і всі, у тому числі й
Едмунд, дуже втішилися, почувши слово "обід", тому поквапились за новим другом.
Бобер трюхикав дуже швидко, до того ж вибирав найгустіші хащі. Вони йшли вже
більше як годину і всім страшенно дошкуляли втома і голод, коли врешті ліс перед
ними розступився, а дорога пішла донизу. За хвилину вони опинились під відкритим
небом. Сонце ще ясно світило і перед мандрівниками постав чудовий краєвид.
Вони стояли на краю крутого виярка, по дні якого текла (властиво, текла б, як би її
всуціль не скувала крига) широка ріка. Якраз під ними ріку перетинала гребля. Коли
діти це побачили, то відразу собі пригадали, що бобри завжди споруджують греблі,
отож були певні, що не хто інший як пан Бобер оце вибудував. Вони також помітили,
що на вусатій мордочці Бобра з'явився підкреслено скромний вираз, який буває у
людей, які показують вам сад, який вони виростили своїми руками, або читають
оповідання, яке самі написали. Звичайна ввічливість вимагала, аби Сюзан сказала:
— Яка мила гребелька!
І пан Бобер на цей раз не прошепотів "чш-ш", а заговорив:
— Та що ви, що ви, така дрібниця! Та й робота ще не закінчена.
Вище від греблі була глибока заводь, тільки тепер її, звісно, ховав товстий шар
темно-зеленого льоду. І нижче від греблі теж був лід, але вода там застигла у розмаїтих
вигадливих формах: мабуть, ударив мороз і в одну мить пінистий водоспад скувало
кригою. А де вода лилася через греблю чи просочувалась крізь неї, тепер сліпила очі
стіна з бурульок і гребля з цього боку виглядала наче обплетена квітами, вінками й
гірляндами з білого-білісінького цукру. Посеред греблі, майже на її гребені, випинався
смішний будиночок, схожий радше на великий вулик. З отвора в даху снув димок, і це
відразу нагадало про обід. А якби ви були вже такі голодні, як ото наші мандрівці, то
вам би ще більше захотілося їсти.
Оце те, що побачили діти. Але Едмунд устиг роздивитися ще щось. Трохи нижче у
велику ріку впадала притока. Річечка витікала з маленького видолинка. Глянувши
туди, Едмунд помітив два невисокі пагорки і був майже певен, що саме їх показувала
йому Біла Чаклунка, коли вони прощалися біля ліхтаря. Отже, подумав він, десь отам і
має бути її палац — менше як миля ходи звідси. А ще він згадав про рахат-лукум, про
те, що стане королем ("Цікаво, як це сприйме Пітер?" — подумав ото собі), і йому спало
на гадку щось вельми нехороше.
— От ми й прийшли, — промовив пан Бобер. — Здається, пані Бобриха вже чекає на
нас. Ходіть за мною. Але будьте обережні і не посковзніться мені.
Гребінь греблі був досить широким, аби по ньому пройти, але ж іти доводилося по
суцільному льоді. З одного боку заводь замерзла врівень із верхівкою греблі, зате з
іншого боку був небезпечний обрив. Діти просувались гусачком за паном Бобром до
середини греблі, а звідтам було ген-ген видно річку в обидвох керунках. Нарешті
подорожні зупинились перед дверима будиночка.8
— Ми вже тут, мамо Бобрихо, — загукав пан Бобер. — Я знайшов їх. Це сини та
доньки Адама і Єви, і всі увійшли досередини.
Перше, що почула Люсі, зайшовши до хатки, було якесь скрекотіння, а далі в кутку
побачила добродушну стареньку Бобриху, яка зосереджено сиділа за швейною
машинкою, закусивши в зубах нитку. Звідтіля і долинав той звук Як тільки всі увійшли,
господиня кинула роботу і підвелася.
— Нарешті ви з'явились! — жваво промовила вона, простягуючи до них свої
поморщені лапи. — Нарешті! Хто б міг подумати, що я доживу до цього дня!
Картопелька вже кипить, чайник свистить. Думаю, тату Бобре, що ти і рибки принесеш
нам.
— Аякже, чому ж ні, — відповів пан Бобер.
Він вийшов із хатки і почалапав навпростець до ополонки, яку щодня наново
прорубував сокирчиною. Пітер пішов із ним. Вони прихопили зі собою відро. Пан Бобер
присів майже на край ополонки — холод його, здається, зовсім не лякав, — і завмер,
втупившись у гладінь води. Раптом блискавично викинув уперед лапу — і тієї ж миті
витягнув чудового пструга. І ще, і ще… аж набралося повне відерко.
Тим часом дівчатка допомагали пані Бобрисі: долили води у чайник, застелили
стіл, накраяли хліба, запхали тарелі до печі, щоб нагрілися, із бочки, яка стояла собі в
куточку, націдили велику гальбу пива для пана Бобра і поставили на плиту пательню,
щоби добре розігрілась олива. Люсі подумала, що у Бобрів дуже затишно, хоча їхня
хатинка зовсім не схожа на печеру пана Тамнаса. Тут не було ні книжок, ні картин, а
замість ліжок до стін прикручено лежаки, як на кораблі. Зі стелі звисали окости та
вінки цибулі, попід стінами рядами вишикувались ґумові чобітки, з гачків звисали
дощовики, в кутку лежали сокирки, ножиці, лопати, шуфельки, поруч стояла макітра з
макогоном, а також вудки, тенета і підсаки. Обрус на столі був чистенький, із грубого
домотканого полотна.
Коли повернулися Пітер і пан Бобер, олива на пательні вже добре булькала. Рибу
пан Бобер устиг почистити і вительбушити ще надворі. Можете хіба собі уявити, що за
пахощі здіймалися з пательні, на якій смажились свіженькі пструги, і з яким
нетерпінням голодні діти чекали, коли ж та риба буде готова, і як уже бурчало у їхніх
животах від голоду. Та ось нарешті пан Бобер сказав: "Ну, майже готово". Сюзан,
відцідивши картоплю, переклала її у горщик і поставила збоку на плиту, аби трохи
підсушити. Люсі допомогла пані Бобрисі викласти смажених пстругів на таріль. Й ось
уже всі мостилися зі своїми стільчиками-триніжками (а у Бобровій хаті всі стільчики
мали по три ніжки, окрім хіба крісла-гойдалки, яке належало панові Боброві — воно
стояло за коминком) навкруж столу. Посеред столу стояв гладущик сметанки для дітей
(а пан Бобер віддавав перевагу пиву) і великий кавалок жовтенького масла — кожен міг
собі брати до картоплі скільки забажає. А ще всі діти думали — і я з ними цілком
згоден — що ніщо не може зрівнятися зі смаком свіжої риби, особливо якщо її зловили
лише півгодини тому і щойно зняли з пательні. Пструги швиденько зникли з тарелі — і
тут пані Бобриха вийняла із печі великий і пишний, ще теплий, завиванець з повидлом!
Далі вона підсунула ближче до вогню чайник, отож як тільки гості розправилися і з
завиванцем, можна було розливати чай. Кожен узяв своє горнятко в руки, а тоді, мов за
командою, всі відсунулися від столу й обіперлися об стіну. Зайве й казати, що вигляд у
них був просто-таки блаженний.
— А тепер, — пан Бобер, відсуваючи набік порожню гальбу і притягуючи до себе
горня із чаєм, — можемо братися до справи. Ось я тільки викурю люльку, якщо ви,
звичайно, не заперечуєте. О, знову сніг падає, — за якусь хвилину мовив він, косуючи
одним оком на вікно. — Дуже добре. Це значить, що нам нема чого боятися: гм, якщо
хтось і спробує вистежити нас, то не знайде ніяких слідів.
Розділ 8. Що сталюся після обіду
— А тепер, — попросила Люсі, — будь ласка, розкажіть нам, що сталося з паном
Тамнасом.
— Ох, — зітхнув пан Бобер, похитуючи головою, — погані, погані справи. Немає
жодного сумніву: його схопила поліція. Мені розказувала пташка — вона бачила, коли
це сталося.
— І куди його забрали? — спитала Люсі.
— Коли їх ото бачили, вони прямували на північ. Усім зрозуміло, що це значить.
— Але ми нічого не знаємо, — сказала Сюзан. Пан Бобер знову невесело похитав
головою.
— Боюся, це означає, що його повели до її замку, — мовив він.
— І що з ним буде? — занепокоєно спитала Люсі.
— Бачиш, — поволі промовив пан Бобер, — важко сказати напевно. Але не знаю, чи
бодай хто один із тих, кого туди забрали, повернувся звідтіля живий. Статуї. Кажуть,
там повно статуй — на подвірї, на сходах, у залі. Живі істоти, яких вона… — він на
хвильку примовк і здригнувся, — вона обернула у камінь.
— О, пане Бобре, — вигукнула Люсі, — чи не можемо… вважаю, ми мусимо щось
зробити, аби його врятувати. Це жахливо. І все через мене.
— Дитино, я не маю жодного сумніву, що ви врятували б його, якби могли, —
вступила у розмову пані Бобриха, — але марно навіть сподіватися проникнути у замок і
повернутися звідтам цілою.
— А може, щось придумаємо, якусь хитрість? — запропонував Пітер. — Наприклад,
перевдягнемось у мандрівних купців чи ще когось… або дочекаємося, коли вона вийде
геть. Цей фавн урятував мою сестричку, ризикуючи своїм життям, пане Бобре. Ми не
можемо кинути його напризволяще, щоб… щоби з ним таке сталося.
— Нічого з цього не вийде, сину Адамів, — заперечив пан Бобер, — вам навіть не
варто пробувати. Але тепер, коли Аслан уже в дорозі…
— Так, розкажи нам про Аслана! — злилися воєдино кілька вигуків. І знову дітей
охопило це дивне відчуття — як перші провісті весни, як добра новина.
— То хто такий Аслан? — поспитала Сюзан.
— Аслан? — повторив пан Бобер. — Як, ви не знаєте? Він Король. Володар цілого
лісу. Але бачите, він нечасто тут буває. Принаймні, його ще не було ні за мого життя, ні
за життя мого батька. Та до нас дійшли чутки, що Аслан повертається. Він уже в Нарнії
і скоро поборе Білу Чаклунку Це Аслан, а не ви, порятує пана Тамнаса.
— А хіба вона так само не оберне його у камінь? — спитав Едмунд.
— О Господи, сину Адамів, що ти таке кажеш! — розреготався пан Бобер. —
Обернути його в камінь? Та якщо вона не впаде відразу і зможе поглянути йому у вічі,
то й це буде добре. Більше від неї годі очікувати. Принаймні я в цьому певний. Ні-ні. Він
скрізь наведе лад, як ото мовиться у древньому переданні:
Враз пощезне сила зла, коли з'явиться Аслан,
А від реву його вмить жаль і смуток відлетить,
Зблисне ж іклами всіма — стріне смерть свою зима,
Щойно гривою трусне — весну-красну поверне*.
Переклала Мар'яна Савка. (Прим. ред.)
Та ви самі все зрозумієте, коли його побачите.
— А ми його побачимо? — спитала Сюзан.
— Донько Єви, та ж для цього я вас сюди й привів! Я маю запровадити вас туди, де
ви з ним зустрінетесь, — сказав пан Бобер.
— Він… він — людина? — поцікавилася Люсі.
— Аслан — людина?! — якось трохи суворо прорік пан Бобер. — Очевидно, що ні. Я
казав вам, що він Король лісу і син Великого Володаря-Що-Живе-За-Морем. Невже ви
не знаєте, хто є Королем Звірів? Аслан — Лев… великий Лев.
— О-о-о! — вихопилося в Сюзан. — А я думала, що він людина. А він… небезпечний?
Мені трохи страшно, я боюся левів.
— Звичайно, страшно, мила, — сказала пані Бобриха. — А що ж ти собі гадала?
Якщо знайдеться хтось, хто може з'явитись перед Асланові очі і щоб коліна у нього не
затремтіли, то це або великий сміливець, або просто дурник.
— Виходить, він усе-таки небезпечний? — спитала Люсі.
— Небезпечний? — перепитав пан Бобер. — Хіба ви не чули, що вам казала пані
Бобриха? Чи ж мова йшла про безпеку? Так, він небезпечний. Але він добрий. Він —
Король, кажу ж вам.
— Я дуже хочу його побачити! — вигукнув Пітер. — Навіть якщо буде дуже
страшно, коли він підійде до мене.
— Добре, сину Адамів, — задоволено крекнув пан Бобер і з розмаху так гупнув
лапою по столі, що всі горнята й тарілки аж підстрибнули із дзенькотом. — Ти побачиш
його. Маємо вістку, що зустріч відбудеться завтра, якщо встигнемо, біля Камінного
Столу.
— А де це? — спитала Люсі.
— Я покажу вам, — відповів пан Бобер. — Униз по ріці. Добрячий шмат дороги. Я
вас туди заведу.
— Ой, а як же бідний пан Тамнас? — захвилювалась Люсі.
— Найпевніший шлях допомогти йому — зустрітися з Асланом, — мовив пан Бобер.
— Коли він буде з нами, ми негайно почнемо діяти. Але й без вас справа не зрушиться з
місця. Про це каже інше древнє передання:
В ту мить, коли Адама плоть і кров
У Кеа-Перевел зійде на трон,
Розтане зла і мороку покров.
Переклала Мар'яна Савка. (Прим, ред.)
Тепер, коли він наближається і ви вже тут, ясна річ, все має скоро сповнитися. Ми
чули, що Аслан колись уже бував тут — давно-давно, ніхто не може сказати коли. А от
із вашого роду тут ніколи нікого досі не було.
— Чекайте, пане Бобре, щось я не второпаю, — про-мовив Пітер, — виходить, що
Чаклунка не є людиною?
— Вона б дуже хотіла, аби ми у це повірили, — відказав пан Бобер, — бо якраз на
цій підставі і проголосила себе королевою. Але вона не донька Єви, а походить від
вашого прабатька Адама, — тут пан Бобер поштиво уклонився, — вашого прабатька
Адама першої дружини, яку звали Ліліт[1]. Ліліт, як відомо, була із джинів. Це, так би
мовити, з одного боку. А ось з іншого вона споріднена із велетами. Ні-ні, у жилах
Чаклунки немає жодної краплі людської крові.
— Тому вона така зла, правда, тату Бобре? — сказала пані Бобриха.
— Цілковита правда, мамо Бобрихо, — відповів пан Бобер. — Очевидно, щодо людей
є дві точки зору (хай не ображаються на це наші гості). Але не може бути двох думок
про тих, які схожі на людей, та не є ними.
— Колись я знала добрих гномів, — промовила пані Бобриха.
— Я також, коли ти вже про них згадала, — відповів її чоловік, — але дослівно
кількох, та й то вони найменше скидалися на людей. А взагалі моя вам порада: якщо
стрінете когось, хто збирається стати людиною, але не став, або колись нею був, а
зараз не є, або мав бути людиною і все ж не людина, уважно пригляньтеся до нього і
міцно тримайтесь за руків'я свого топірця. Отому Чаклунка завжди вистежує справжніх
людей у Нарнії. Вона пантрувала на вас багато років і якби довідалась, що ви тут і вас
четверо, то навіть не знаю, що учинила б од злості.
— Чому? Що це має до справи? — запитав Пітер.
— Бо є ще одне пророцтво, — відповів пан Бобер. — Там, у Кеа-Перевел, — це замок
на березі моря біля самого гирла нашої річки, який міг би бути столицею цілої країни,
якби все було так, як належить, — отож, у Кеа-Перевел стоять чотири трони. І з давніхдавен відомо, що коли двоє синів Адамових та двоє доньок Євиних посядуть оті чотири
трони, тоді не тільки закінчиться панування Білої Чаклунки, але і їй самій прийде
кінець. Ось чому ми з такими пересторогами добиралися сюди: дізнайся вона про вас
чотирьох — ваші життя важили би не більше за мій вус.
Діти були так поглинуті розповіддю пана Бобра, що весь той час нічого більше не
помічали. Після останніх слів господаря запала тиша, і Люсі раптом спохопилась:
— Гей! А де Едмунд?
Якусь мить усі були настільки вражені, що ніхто не міг промовити і слова, а далі
посипались питання:
— Хто його бачив останнім?
— Коли він зник?
— Може, він вийшов?
Діти метнулись до дверей і стали шукати його надворі. Там знай густо падав сніг, а
зелений лід ставка геть сховався під товстою білою ковдрою. З вершини греблі, де ото
стояла хатинка бобрів, ледве було видно берег. Усі бігали довкола будиночка, по самі
литки провалюючись у пухкий сніг, й гукали: "Едмунде! Едмунде!" — аж похрипли. Але
сніг, здавалося, приглушував їхні вигуки, бо навіть луна не озивалась у відповідь.
— Який жах! — вимовила Сюзан, коли вони у повній безнадії нарешті повернулися
до хатки. — Ліпше б ми сюди взагалі не приходили.
— Що ж нам тепер робити, пане Бобре? — запитав Пітер.
— Що? — перепитав пан Бобер, який уже натягнув на себе валянки. — Забиратись
звідси як стій, ось що. Не можна гаяти ні хвилини!
— Нам потрібно розділитися на групи, — запропонував Пітер, — і розійтися у
різних напрямках. Той, хто його знайде, відразу повернеться сюди і…
— Які ще групи, сину Адамів? — перебив пан Бобер. — Для чого?
— Як це для чого? Ясна річ, щоб шукати Едмунда!
— Ба нащо його шукати? Немає в цьому жодної потреби, — відмовив пан Бобер.
— Та що Ви таке кажете? — підняла брови Сюзан. — Він не міг відійти далеко. Ми
повинні його знайти. Що Ви мали на увазі, коли казали, що шукати не варто?
— Немає змісту провадити будь-які пошуки, — стояв на своєму пан Бобер, — бо ж
відомо, куди він подався!
Діти вражено перезирнулися.
— Невже ви досі не зрозуміли? Він пішов до неї, до Білої Чаклунки. Він усіх нас
зрадив.
— Та ні, не може бути! — вигукнула Сюзан. — Він не міг такого зробити!
— Справді? — перепитав пан Бобер й обвів усіх трьох пильним поглядом. І чомусь
те, що вони збиралися сказати, завмерло у них на устах, бо раптом кожному стало
цілком очевидно, що Едмунд так і вчинив.
— Але як він знайшов дорогу? — здивувався Пітер.
— Чи бував він раніше у цій країні? — запитав пан Бобер. — Тобто чи був він тут
колись сам?
— Так, — ледь чутно вимовила Люсі. — Боюся, що так.
— А розповідав вам, що робив, кого бачив?
— Ні, не розповідав, — відказала Люсі.
— Згадаєте мої слова, — похитав головою пан Бобер. — Він уже стрічався з Білою
Чаклункою і перейшов на її бік. Вона показала йому свій замок Не хотілося говорити
про це раніше (зрештою, він ваш брат, та й узагалі…), проте коли я лиш побачив його,
то подумав собі: "Непевний". Мені відразу стало ясно, що він був разом із Чаклункою і
частувався у неї. Коли б ви побули у Нарнії довше, то теж без труднощів змогли б
розпізнавати таких людей — по очах.
— І все ж, — голос Пітера тремтів од хвилювання, — треба йти його шукати. Хай
там що, але він наш брат, навіть якщо ото вчинив як свиня. Зрештою, він іще малий.
— Отже, він пішов до замку Чаклунки? — поспитала пані Бобриха. — То невже ви
не усвідомлюєте, що єдиний спосіб урятуватися самим і допомогти йому — втекти від
неї?
— Чому Ви так гадаєте? — не зрозуміла Люсі.
— Та тому, що їй треба схопити вас чотирьох — вона ж ні на мить не забуває про
чотири трони у Кеа-Перевел. Коли ви всі опинитесь у її замку, їй уже не буде про що
турбуватись, а колекція поповниться чотирма новими фігурками. Ви б навіть і пискнути
не встигли. Отож хлопець лишатиметься цілим і неушкодженим, тому що вона захоче
зробити з нього приманку, аби спіймати вас усіх.
— Ох, невже нам ніхто не допоможе? — заплакала Люсі.
— Хіба Аслан, — відповів пан Бобер. — Ми мусимо з ним зустрітися. На нього вся
надія.
— Друзі, — сказала пані Бобриха, — мені здається, дуже важливо знати, коли саме
вислизнув ваш брат. Те, що він розкаже Чаклунці, залежить від того, скільки він устиг
почути. Скажімо, ми почали розмову про Аслана ще при Едмунді? Якщо ні, то все не
так зле. Чаклунка не знатиме, що Аслан повернувся у Нарнію, не знатиме про нашу з
ним зустріч. Усе це застане її зненацька.
— Мені здається, його не було, коли ми говорили про Аслана, — почав було Пітер,
але Люсі перебила:
— Та ні, таки був, — сумно мовила вона. — Хіба не пригадуєш? Це ж він спитав, чи
не може Чаклунка й Аслана обернути у камінь.
— Справді, — згадав Пітер. — Цілком у його стилі.
— Що далі, то гірше, — сказав пан Бобер. — Тепер наступне: чи був він іще тут,
коли я говорив, що зустріч з Асланом має відбутися біля Камінного Столу?
На це ніхто не міг дати відповіді.
— Якщо був, — вів далі пан Бобер, — то Чаклунка на санях відразу помчить
навперейми і переріже нам шлях до Аслана.
— Але почне вона не з цього, — зауважила пані Бобриха, — або я зовсім її не знаю.
Як тільки Едмунд розкаже, що ми всі тут, вона кинеться сюди, аби схопити нас ще цієї
ночі. Отже, якщо хлопець вийшов звідси півгодини тому, то хвилин десь так за двадцять
вона примчить сюди.
— Маєш рацію, серце, — заквапився пан Бобер, — треба негайно звідси тікати.
Розділ 9. У замку Чаклунки
Тепер вам, звичайно, кортить дізнатися, що трапилось з Едмундом, правда ж? Так
ось, він пообідав разом з усіма, але без насолоди, як інші, бо весь час марив рахатлукумом. Відомо-бо, що ніщо так не псує смаку звичайної їжі, як спогади про
зачаровані ласощі. Розмова, що точилася за столом, теж була Едмундові не до вподоби:
він убив собі в голову, що решта присутніх навмисне не звертає на нього жодної уваги і
ставиться до нього непривітно. Це була неправда, але йому так здавалося. Едмунд
якийсь час іще слухав, та коли пан Бобер розповів про Аслана і про подробиці зустрічі
з ним біля Камінного Столу, став тихесенько пробиратися до завіси, що висіла над
дверима, бо саме лиш ім'я Аслана сповнило його почуттям незбагненного жаху. Інші ж
діти, як пригадуєте, відчули у той момент дивовижну солодку радість.
Якраз коли пан Бобер наводив давнє передання про Адамову плоть і кров, Едмунд
обережно натиснув на клямку, і ще заки пан Бобер сказав, що Біла Чаклунка зовсім не
людина, а походить із джинів та велетів, хлопець вислизнув надвір, просто у заметіль,
безгучно причинивши за собою двері.
Не варто, однак, думати, ніби Едмунд був такий поганий, що бажав, аби брат і
сестрички обернулися у камінь. Так, йому страшенно хотілося рахат-лукуму, до того ж
він уже бачив себе принцом (а згодом і королем), ну а ще мріяв поквитатися з Пітером,
бо той обізвав його свинею. Що ж до того, що Чаклунка могла зробити з іншими, то
Едмундові, звісно, не хотілося, аби вона повелася з ними надто вже привітно, — бо,
очевидно, не могло бути й мови, аби їх зрівняно з ним, — але хлопець переконав себе
(або вдав, що так думає), що вона не вчинить їм нічого лихого. "Бо, — говорив він сам
до себе, — усі ті, що про неї таке розказують, належать до її ворогів. Мабуть, добру
половину тих історій просто вигадали. Вона ж так мило ставилася до мене, у будьякому разі, набагато ліпше, ніж ото вони. Думаю, вона і є законна королева.
Принаймні, вона буде ліпша, ніж той жахливий Аслан!" Так чи інак, але саме у такий
спосіб хлопець виправдовував себе і те, що зараз чинив. Однак Едмунд не був дорешти
щирий зі собою, бо десь у глибині душі знав, що Біла Чаклунка таки зла і безжальна.
Перше, що збагнув Едмунд, коли вибрався надвір, де падав густий лапатий сніг,
було те, що свою шубу він забув у хатинці бобрів. І, зрозуміло, тепер уже ніяк не
випадало вернутися за нею. Наступним його відкриттям стало те, що вже геть
посутеніло. Ясна річ: десь о третій усі щойно сіли були до столу, а зимові дні дуже
короткі. Цього хлопець зовсім не взяв до уваги, але зараз мусив виходити зі становища,
яке склалося, з найменшими втратами. Едмунд підняв комірець і рушив уздовж греблі
через річку. На його щастя, нападало багато снігу і під ногами вже не було так ховзько.
Поки Едмунд добрався до берега, погода цілком зіпсувалася. З кожною хвилиною
ставало дедалі темніше, і через темряву та снігову завію, що свистіла навколо нього і
боляче шмагала по очах, Едмунд ледве міг щось розгледіти за три кроки перед собою.
Не було жодної стежини, жодної дороги, і хлопець глибоко провалювався у снігові
кучугури, ковзав на замерзлих калюжах, шпортався об повалені дерева, стрімко падав
у глибокі яруги, обдирав ноги об гостре каміння. Дуже швидко він промок наскрізь,
страшенно змерз і весь покрився синцями. Його оточувала безшелесна тиша. Едмунд
відчув нестерпну самотність. Гадаю, на цьому він би і завершив виправу, повернувся
назад, визнав свою помилку і помирився з усіма, якби йому враз не спало на думку:
— Коли я стану королем Нарнії, то насамперед звелю збудувати тут хоч трохи
путніх доріг.
І далі уява перенесла його у той час, коли він володарюватиме. Це одразу підняло
його дух. Він собі уявляв, який палац матиме і скільки автомобілів у ньому, думав про
власний кінотеатр і куди прокладе залізничні тори, які закони видасть супроти бобрів
та їхніх гребель, а потому тішився, що врешті йому вдасться збити пиху з Пітера. Та за
той час погода несподівано змінилася. Хурделити перестало, але зірвався сильний
морозний вітер і зробилося дуже-дуже зимно. Хмари розійшлися і нарешті визирнув
місяць. Була саме повня, сяйво відбивалося від снігу і довкруж стало ясно мов удень. От
хіба довгі тіні на снігу залишали якесь моторошне відчуття.
Едмунд нізащо не знайшов би дороги, якби ото не місяць. Він з'явився якраз коли
хлопець добрався до маленької річечки, що впадала у велику (пригадуєте, він бачив її,
коли разом з усіма ішов до бобрів). Едмунд саме добрів до неї і поплівся її берегом
супроти течії. Проте видолинок, яким проклала собі шлях вода, був суціль кам'янистий
і дуже стрімкий, зовсім не схожий на той, яким хлопець ішов досі. Береги річечки
поросли густими чагарниками, отож йому ніяк не вдалося б зорієнтуватися серед них у
темряві. Едмунд мусив низько пригинатися, щоб пройти попід гілками, а сніг брилами
звалювався йому на спину і сипався геть за комір. На хлопцеві вже не було сухої нитки,
але коли його укотре прибило до землі, він лишень відчув, скільки ж ненависті до
Пітера у ньому зібралося, немовби брат, а не хто інший, був винен у всьому, що йому
доводилося оце переживати.
Нарешті шлях став пологіший. Невдовзі перед Едмундом відкрилася розлога
долина. І там, на другому березі, серед маленької галявини поміж двома пагорками,
Едмунд побачив палац Білої Чаклунки. Це був невеличкий замок, який, здавалося,
складався зі самих маленьких гостроверхих веж. Вони нагадували величезні каптури,
які ото носять відьми і чаклуни. Місяць світив як ніколи, гострі мов голки шпилі
замкових веж виблискували у яскравому сяйві, а їхні довгі тіні на білому снігу
спліталися у дивні химерні фігури. Едмунда опанував страх.
Проте було надто пізно повертатися назад. Хлопець перетнув річку по кризі і
наблизився до замку. Навкруж — жодного звуку, жодного руху Навіть Едмундові кроки,
здавалося, безгучно ковтав глибокий свіжий сніг. Хлопець підійшов ближче, тоді
повернув за ріг, минаючи стіну за стіною, вежу за вежею у пошуках входу. Проте вхід
був далі, із протилежного боку, отож Едмундові довелося зробити чималий гак, аби
його знайти. Нарешті хлопець напіткав велетенську арку, а в ній важкі залізні ворота.
Ворота було відчинено навстіж.
Ледве пересуваючи ноги, Едмунд підібрався до арки і крадькома зазирнув на
подвір'я. Та раптом він побачив таке, від чого серце його, здавалося, перестало битися
у грудях. Просто на вході, увесь осяяний місячним світлом, застиг величезний лев,
готовий ось-ось стрибнути. Едмунда ховала тінь від арки, і він закляк, тремтячи від
страху, не важачись ані йти далі, ані накивати п'ятами. Коліна хлопця тряслися і жодна
сила зараз не зрушила б його з місця ні на крок. Він простояв так довго, що якби не
цокотів зубами від переляку, то неодмінно зацокотів би від холоду. Скільки часу отак
минуло, достеменно не скажу, але Едмундові здавалося, що спливла не одна година.
Проте потроху його стала брати цікавість, чому лев не. стрибає, бо ж відколи
хлопець його уздрів, звір навіть не поворухнувся. Едмунд, не виходячи з тіні, наважився
трішечки підсунутися до нього. Хлопець розсудив, що звідтам лев узагалі не міг його
помітити. ("А що, коли він раптом обернеться?" — промайнуло в голові Едмунда.) Далі
він побачив маленького гнома, який стояв спиною до лева десь на відстані чотирьох
кроків від того. "Ага, — зметикував Едмунд, — коли лев кинеться на гнома, то у мене
буде час проскочити". Однак ані гном, ані лев не поміняли пози. Аж тепер Едмунд
пригадав розповіді про те, що Біла Чаклунка обертає живих істот у камінь. Можливо,
цей лев скам'янів? Поміркувавши так, Едмунд тепер звернув увагу, що спину та гриву
лева покривав сніг. Ну звичайно, статуя! Живі звірі ніколи не чекатимуть, щоби їх
привалило снігом. Едмунд дуже повільно рушив до лева. Серце хлопця гупало, готове
вистрибнути з грудей, бо Едмунд все одно боявся торкнутися звіра. Врешті зважився,
витягнув руку і — пальці обпекло холодом. Камінь! Він злякався кам'яного боввана!
Едмундові наче тягар звалився з плечей — і в один момент його аж до кінчиків
пальців хвилею пройняло гаряче тепло. Тієї ж миті у голові йому сяйнув радісний
здогад: "Напевно, — подумав він, — це і є той великий лев Аслан, про якого вони
теревенили. А вона його спіймала і перетворила на камінь. От і кінець усім їхнім
величним планам! Фу-у! І кому тепер страшний Аслан?" Отак він стояв, потішаючись із
камінного лева, а далі повівся геть як збиточний школяр: вийняв ото з кишені огризок
олівця і домалював левові вуса й окуляри. А тоді сказав: "Егей, старий дурню Аслане!
Подобається тобі стояти тут каменем? Гадав собі, що ти тут наймогутніший, правда?".
Але навіть спотворений безглуздою базграниною камінний звір, задивлений
нерухомими очима у місячне сяйво, був таким грізним, сумовитим і шляхетним, що
Едмунд не дістав жодної втіхи од своєї витівки. Він повернувся і рушив навпростець
через подвір'я.
Едмунд побачив, що на подвір'ї повно статуй. Вони стояли скрізь, наче шахові
фігури на дошці у розпал гри. Там були скам'янілі сатири, вовки, ведмеді, лисиці,
снігові барси. Поруч із ними застигли вишукані фігурки, подібні на жінок. Це були духи
дерев. А над усіма височіли великі статуї: кентавр, крилатий кінь та та ще щось таке
довге — Едмунд було прийняв його за дракона. Всі фігури у холодному місячному світлі
виглядали дуже дивно, бо були геть як живі, але зовсім непорушні. Едмундові стало не
по собі, коли довелося пробиратися поміж ними. На самій середині подвір'я стояла
величезна статуя, яка своїми обрисами нагадувала людину. Фігура була вища за
дерево, на обличчі з кошлатою бородою застиг вираз гніву, правиця ж стискала
здоровенного дрючка. Хоча Едмунд і знав, що велетень неживий, камінний, усе ж
неспокійно зіщулився, коли проходив попри нього.
Тепер хлопець побачив тьмяне світло, що падало із прочинених дверей у
найдальшому кутку подвір'я. Едмунд рушив туди. До дверей вели кам'яні сходи. Едмунд
піднявся ними і — на порозі лежав величезний вовчисько.
— Усе гаразд, усе гаразд, — пробурмотів хлопець сам до себе, — це лишень кам'яна
подоба. Вона не завдасть мені шкоди, — і вже заніс було ногу, аби переступити через
вовка, та здоровенний звір раптом скочив на ноги, погрозливо вигнув спину, роззявив
велику червону пащеку і прогарчав:
— Хто тут? Хто тут? Ані руш, чужинцю. Кажи, хто ти такий.
— Якщо Ваша ласка, пане, — спробував якось відповісти Едмунд, але увесь так
тремтів, що слова ледве витрушувалися з його горла, — мене звати Едмунд і я син
Адамів, її величність зустріла була мене в лісі, і я приніс їй звістку про те, що брат і
сестри зараз перебувають у Нарнії, — поблизенько, у бобровій хатинці. Вона… вона ж
хотіла їх бачити.
— Я доповім її величності, — прогарчав вовк — А ти стій отут, на порозі, і не
рухайся, якщо життя тобі хоч трішки дороге.
І вовк зник у будинку.
Едмунд стояв і чекав. Його пальці задеревіли від холоду, а серце шалено бухало в
грудях. Нарешті сірий вовк, Маугрім, начальник Таємної поліції Білої Чаклунки,
повернувся і сказав:
— Заходь! Заходь! Тобі пощастило, улюбленцю Королеви… А може, і не надто.
Й Едмунд пішов за вовком, пильнуючи, щоб часом не наступити йому на задні
лапи.
Він опинився у довгій похмурій залі, стелю у якій підтримували численні колони. У
залі, як і на подвір'ї, стояло багато статуй. Найближче до дверей була фігурка
маленького фавна. На його обличчі застиг сум. Едмунд подумав собі, чи це бува не
приятель Люсі. У залі світилася лише одна лампа, побіля якої сиділа Біла Чаклунка.
— Я прийшов, Ваша величносте, — вигукнув Едмунд, кинувшись до неї.
— Як ти посмів прийти сам? — крижаним тоном поспитала Чаклунка. — Хіба я не
наказувала тобі привести зі собою решту?
— Даруйте, Ваша величносте, — мовив Едмунд, — я зробив усе, що зміг. Я привів їх
зовсім близько. Вони зараз у маленькій хатинці на гребені греблі, трохи вище по ріці, з
бобрами.
Повільний жорстокий посміх скривив губи Чаклунки.
— І це всі твої новини? — спитала вона.
— Ні, Ваша величносте, — відповів Едмунд і переповів їй усе, що встиг почути у
бобровій хатинці.
— Що?! Аслан?! — скрикнула Королева. — Аслан! Це правда? Якщо виявиться, що
ти збрехав мені…
— Вибачте, я тільки повторив те, що вони говорили, — затинаючись, пробелькотів
Едмунд.
Та королева вже не звертала на нього жодної уваги. Вона плеснула в долоні і перед
нею з'явився той самий гном, якого Едмунд бачив іще тоді.
— Готуй сани, — наказала Чаклунка, — та візьми упряж без дзвоників.
Розділ 10. Чари спадають
А тепер варто повернутися до пана Бобра та пані Бобрихи і до інших трьох дітей. Як
тільки пан Бобер сказав, що важить кожна хвилина, всі тут же понатягали на себе
шуби. Пані Бобриха витягла наплечники і поклала їх на стіл, примовляючи:
— Зараз, пане Бобре, хай тільки витягну окіст. А ось коробка чаю, ось цукор і
сірники. І якби хто вийняв зо три хлібини з тієї шафки, що стоїть у кутку.
— Що Ви ото робите, пані Бобрихо? — вигукнула Сюзан.
— Пакую наплечники для кожного, — незворушно відповіла пані Бобриха. —
Невже, ти гадаєш, ми рушимо кудись, не взявши зі собою нічого з їжі?
— Але ж у нас немає часу! — сказала Сюзан, застібаючи ґудзика на комірі. — Вона
може з'явитися тут із хвилини на хвилину.
— От і я кажу, — вступив у розмову пан Бобер.
— Не говори дурниць, — відказала йому дружина. — Поміркуй сам, любий: вона
добереться сюди не раніше, ніж за чверть години.
— Але ж хіба не ліпше від неї відірватися, — втрутився Пітер, — якщо хочемо
поспіти до Камінного Столу швидше за неї?
— Пані Бобрихо, зрозумійте, — додала Сюзан, — як тільки вона побачить, що ми
втекли, то діятиме блискавично.
— Так воно і буде, — визнала пані Бобриха. — Але нам все одно її не випередити:
вона ж бо на санях, а ми пішки.
— Отже, жодної надії? — засмутилась Люсі.
— Не впадай у відчай, люба, — спокійно відповіла пані Бобриха. — Ліпше витягни
ото зо п'ять чистих носовичків зі шухлядки. Звичайно, надія є. Ми не можемо її
перегнати, але можемо сховатися на якийсь час, а потім пробиратися глухими
стежками, яких вона не знає. Думаю, нам це вдасться.
— Правду кажеш, мамо Бобрихо, — втішився її чоловік — Проте час уже звідси
забиратися.
— Слухай, чоловіче, хоч ти не гарячкуй, — промовила пані Бобриха. — Отож бо. Так
воно ліпше. Ось п'ять мішків, найменшенький — для найменшої, тобто для тебе, Люсі,
— додала вона, глянувши на дівчинку.
— Ой, будь ласка, ходімо вже, — попрохала Люсі.
— Ну, я майже готова, — відповіла пані Бобриха, у той час як пан Бобер узував її в
чоботи. — Мабуть, швейну машинку не варто брати зі собою, вона заважка, правда?
— Так, заважка, — поспішив погодитися пан Бобер. —
Ти що, збираєшся шити в дорозі?
— Та мені серце стискається, коли подумаю, що Чаклунка буде крутити її у своїх
руках, — зауважила Бобриха, — або поламає, або просто забере.
— Будь ласка, будь ласка, швидше, — заволали в один голос діти.
Нарешті вони вийшли з хати. Пан Бобер замкнув двері ("Це трохи її затримає", —
пробурмотів він), і вони подалися геть, кожен зі своїм клуночком на плечах.
Заметіль саме вщухла, вгорі з'явився місяць. Друзі просувалися вервечкою: першим
трюхикав пан Бобер, а за ним Люсі, Пітер, Сюзан і, нарешті, пані Бобриха. Пан Бобер
вивів їх через греблю на правий берег річки, а далі вузькою стежиною, котра звивалася
поміж дерев, попри саму річку. Високий берег стрімко нависав над ними.
— Ліпше триматися низини, наскільки це можливо, — сказав пан Бобер, — бо вона
їхатиме горою, а сани сюди не спустяться.
Перед ними відкривався чудовий краєвид. Ним би насолоджуватись через вікно,
сидячи у зручному кріслі. Люсі спершу захоплено роззиралась. Проте що довше вони
йшли, то важчим робився клуночок у неї за плечима, і дівчинка вже було подумала, що
більше не витримає. Вона перестала кожен раз оглядатись на блискітливий водоспад із
криги на річці, на білі верхівки дерев, на яскравий місяць та зірки і перевела погляд на
коротенькі лапки пана Бобра, які собі знай чалапали по снігу, наче ніколи в житті не
спинялися. Невдовзі місяць зайшов за хмари і знову посипався сніг. Люсі так
утомилася, що просто засинала на ходу Раптом вона помітила, що пан Бобер узяв
праворуч. Вони стали підніматися услід за ним під гору у самісіньку гущавину.
Дівчинка миттю струсила зі себе дрімоту, бо зауважила, що пан Бобер пірнає у нору, з
усіх боків прикриту кущами. Згори цей хід зовсім не було видно. Коли Люсі зрозуміла,
що відбувається, надворі ще залишався лише короткий плаский хвіст пана Бобра.
Дівчинка нахилилася і поповзла за ним. Вона чула за собою сопіння, переривчасте
дихання, скреготіння взуття об камінці. Нарешті всі п'ятеро опинилися всередині.
— Де це ми? — голос Пітера пролунав у темряві втомлено і тьмяно. (Гадаю, ви
розумієте, що значить, коли кажуть, що голос звучить тьмяно.)
— Це наша стара схованка. Бобри її завжди тримали на чорний день, — відповів пан
Бобер. — Це велика таємниця. Місця тут небагато, але виспатися можна.
— Якби ви так не метушилися, коли ми збиралися, то можна було прихопити зі
собою й подушки, — промовила пані Бобриха.
"Ця нора зовсім не схожа затишну печеру пана Тамнаса, — подумала собі Люсі. —
Яма та й годі. Добре, що бодай суха".
Схованка справді була дуже маленька. Коли всі повлягалися, то поли їхніх шуб геть
попереплутувалися і стало тепло, ба навіть затишно. Якби тільки долівка печери була
трішечки рівнішою. Пан Бобер передав у темноті маленьку фляжку і кожен трошки з
неї відпив. Напій обпік горло — діти аж закашлялися, — але по жилах розлилося
приємне тепло і вся компанія поринула у сон.
Люсі здалося, що минуло не більше хвилини (хоча насправді спливла не одна
година), коли вона прокинулася, бо все ж трохи змерзла, та й тіло геть затерпло. "От би
зараз у теплу ванну", — подумала дівчинка. Потому їй стало лоскітно, бо до її щоки
дотикались довгі бобрині вуса. Люсі відчула, що знадвору до печери віє холодом, а ще
помітила, що вже давно настав день, бо крізь вхід пробивалося світло. Та ось дівчинка в
одну мить струсила зі себе рештки дрімоти, всі теж ураз підхопилися і сіли на своїх
ложах із широко роззявленими ротами та відкритими очима, напружено вслухаючись у
звук, що долинав іззовні. Коли ще ото йшли до схованки, вони невідступно думали про
це, часом їм навіть здавалося, що той звук лунає десь зовсім поруч. Надворі було чути
перелив дзвіночків.
Лиш розчувши їх, пан Бобер притьмом вискочив із печери. Напевно, ви подумали,
як Люсі у той момент, що це дуже необачний крок? Але насправді пан Бобер діяв
вельми обачно. Він знав, що звідси можна видряпатися на вершину урвища: густі кущі
та ожинові зарості давали змогу пробратися туди зовсім непомітно. Пана Бобра
насамперед цікавило, куди ж подасться Чаклунка. Решта нетерпляче сиділа в печері і
чекала. Раптом усі стрепенулися, бо знадвору залунали голоси.
"Ой, — заціпеніла Люсі, — його помітили. Вона схопила його!"
Яким же було їхнє здивування, коли наступної миті вони почули радісний голос
пана Боба:
— Усе гаразд, — крикнув він, — виходь, мамо Бобрихо. Виходьте, сини й доньки
Адама і Єви. Все гаразд! Це не її.
Звичайно, граматика не дозволяє так говорити, але бобри часом роблять такі
помилки, коли дуже хвилюються. Маю на увазі, у Нарнії — у нашому-бо світі вони
взагалі не розмовляють.
Врешті пані Бобриха та діти вибралися з печери. Усі були по вуха у землі,
розтріпані, нечесані, заспані і мружилися від денного світла.
— Ходіть сюди! — підстрибуючи на радощах, волав пан Бобер. — Ходіть подивіться!
Яка несподіванка для Чаклунки! Здається, її владі приходить кінець.
— Про що Ви, пане Бобре? — відсапуючись вимовив Пітер, коли всі вже
видряпались з нори.
— Хіба я не казав вам, — відповів пан Бобер, — що це через неї тут вічна зима, але
ніколи не приходить святий Миколай і не наступає Різдво? Я ж розповідав вам. Ну— а
тепер підійдіть сюди і гляньте!
Усі видряпались на сам вершечок урвища і їхнім очам відкрилося…
Так, там були сани, і північні олені, і посторонки із дзвіночками. Але ці олені
зростом набагато перевершували оленів Чаклунки, і були брунатні, а не білі, як ті. А в
санях сидів той, кого всі впізнали із першого погляду. Це був високий і кремезний
дідусь у червоному кожушку, яскравому як горобина, і в такому ж каптурі,
отороченому хутром. Рожевощоке обличчя дідуся потопало у хвилях буйної білої
бороди, що спадала йому на міцні кремезні груди. Його знали всі. І хоча зустрітися із
кимсь таким можна тільки в Нарнії, проте й у нашому світі — у світі по цей бік шафи —
всі ми бачили його на картинках і чули про нього розповіді. Та здибатися з ним у
Нарнії — це зовсім інша річ. Деякі образки святого Миколая у нашому світі трактують
його лишень як приємного і веселого дідуся. Але зараз, коли діти бачили його на власні
очі, їм стало цілком очевидно, що він зовсім не схожий на оті свої зображення. Він був
такий величний, такий справжній, такий світлий, що вони з подиву не могли промовити
й слова, бо кожен усім своїм єством відчув якусь особливу врочисту радість.
— Ну ось і я, — промовив він глибоким тоном. — Вона довго не впускала мене сюди,
але я таки приїхав. Аслан у дорозі. Магія Чаклунки вже слабшає.
Люсі відчула, як усю її охопило глибоке задоволення, яке приходить лише коли ви
буваєте дуже врочисті і спокійні.
— А зараз, — провадив далі отець Миколай, — будуть подарунки. Для Вас, пані
Бобрихо, нова швейна машинка. Я залишу її у вашому будиночку, коли проїжджатиму
повз нього.
— Якщо Твоя ласка, отче, — вдячно промовила пані Бобрих а, схилившись у
поклоні, — але хатинку ми замкнули.
— Замки й засувки мене не зможуть зупинити, — відповів отець Миколай. — А Ви,
пане Бобре, коли повернетесь додому, побачите, що Ваша гребля полагоджена і
вивершена. Не буде жодних дірок, і шлюзи працюватимуть як належить.
Пан Бобер так зрадів, що аж роззявив писок. Він так і не спромігся сказати бодай
слово.
— Пітере, сину Адамів, — мовив отець Миколай.
— Я тут, отче, — відповів Пітер.
— Ось дарунки для тебе, — проказав отець Миколай. — Це зброя, а не забавка.
Недалекий уже час, коли вона тобі стане у пригоді. Носи її з честю.
З цими словами він передав Пітеру щит і меч. На сріблистому тлі щита виділялося
яскраво-червоне, мов стиглі полуниці, зображення лева на задніх лапах. Меч мав
золоте руків'я. Крім того, були також піхви та пояс, тобто все, що необхідне мечникові,
та й за величиною і вагою зброя цілком підходила Пітерові. Хлопець стояв, не сміючи
порушити врочисту тишу, бо відчував, що це дуже важливі подарунки.
— Сюзан, донько Єви, — знову зазвучав спокійний голос отця Миколая, — а це для
тебе, — і він передав їй лук і сагайдак, наповнений стрілами, та ще невеличкий ріг,
зроблений зі слонової кістки.
— Послуговуйся цим луком тільки в разі крайньої потреби, — промовив він. — Я не
хочу, щоб ти брала участь у битві, але хто стріляє з нього, той завжди влучає у ціль.
Коли ж піднесеш до уст ріжок і подуєш у нього, то, хай де тоді будеш, завжди тобі
прийде поміч.
Нарешті отець Миколай звернувся до Люсі:
— Люсі, Євина донько, — і дівчинка виступила наперед. Він подав їй маленьку
пляшечку, схожу на скляну (правда, пізніше подейкували, що її зроблено з діамантів) і
маленький кинджал. — У цій плящині, — мовив отець Миколай, — чудодійний бальзам
зі соку вогняної квітки, що зростає у Сонячних горах. Якщо тебе або когось із твоїх
друзів буде поранено, кілька крапель бальзаму одразу піднімуть вас на ноги. А кинджал
— аби ти могла захистити себе, коли справді у цьому виникне гостра потреба. Тобі
також не належить воювати.
— Чому, отче? — запитала Люсі. — Гадаю… я не впевнена, але мені здається, що я
не боятимусь.
— Не в тому річ, — відповів він. — Просто це жахливо, коли воюють жінки. Гаразд,
а тут іще щось для вас усіх, — отець Миколай схилився і звідкись вихопив (гадаю, що з
великої торби, що звисала у нього за спиною) чималу тацю, на якій було п'ять горняток
і п'ять тарілочок, цукерничка із колотим цукром, гладущик із вершками і великий
чайник, що шипів і свистів парою.
— Веселих свят! Хай живе справжній Король! — вигукнув на прощання отець
Миколай, а далі цьвохнув батогом й умить і він сам, й олені, і сани зникли, не встигли
діти навіть оком зморгнути.
Пітер одразу витягнув свого меча із піхов і давай показувати його панові Боброві,
проте пані Бобриха зупинила їх:
— Не зараз, не зараз! Годі балакати, а то чай вистигне. Ох, ці мені чоловіки…
Ходіть ліпше і допоможіть знести донизу тацю. Будемо снідати. Як добре, що я
здогадалася взяти зі собою ножа.
Вони знову спустилися в печеру. Пан Бобер накраяв хліба і шинки, а пані Бобриха
розлила чай і всі з насолодою приступили до трапези. Правда, гостина потривала
недовго, бо скоро пан Бобер нагадав:
— Час у дорогу.
Розділ 11. Аслан уже близько
Тим часом Едмунда чекало велике розчарування. Коли гном вийшов готувати сани,
хлопчик сподівався, що Чаклунка змінить гнів на милість і знову стане поводитися з
ним привітно, як це було під час першої зустрічі. Проте вона взагалі не розмовляла.
Зрештою Едмунд набрався сміливості і звернувся до неї:
— Ваша величносте, чи не могли б Ви мені дати трішки рахат-лукуму? Ви… Ви
казали…
— Замовкни, дурню! — обірвала його Чаклунка.
Потім вона, здавалося, передумала і промовила, ніби сама до себе:
— Це щеня ще, чого доброго, зімліє у дорозі, мені на клопіт, — і плеснула в долоні.
З'явився ще один гном. — Принеси отій людській істоті їжу і питво, — наказала вона.
Гном вийшов і невдовзі повернувся із залізним горням, наповненим звичайною
водою, та залізною мискою з окрайцем сухого хліба. Гном вихилявся і корчив розмаїті
гримаси, а тоді поставив усе на підлогу поряд з Едмундом і виголосив:
— Рахат-лукум для маленького принца. Ха-ха-ха!
— Забери це геть, — насуплено озвався Едмунд, — я не хочу сухого хліба.
Але тут Чаклунка рвучко обернулася до нього — і була вона така розлючена й лиха,
що хлопець одразу попросив вибачення і кинувся гризти той сухар. Окраєць страшенно
зачерствів — Едмунд трохи ним не вдавився.
— Тішся з того, що маєш, бо не знати, коли ще їстимеш хліб, — проказала
Чаклунка.
Не встиг іще Едмунд догризти той сухар, коли повернувся перший гном і
повідомив, що сани готові. Біла Чаклунка підвелася і вийшла, звелівши хлопцеві іти за
нею. Вони вийшли із замку. Надворі знову падав сніг, та Чаклунка на це не зважала.
Вона вмостилася в санях, залишивши поруч місце для Едмунда, і заки рушили,
покликала до себе Маугріма. Той миттю примчав, роблячи величезні стрибки, наче
якийсь гігантський псисько, і став побіч саней.
— Візьми зі собою найпрудкіших вовків і чимдуж до бобрової хатини, — наказала
Чаклунка. — Маєш убити всіх, кого там знайдеш. Якщо вони вже втекли, то не гай часу
і біжи до Камінного Столу. Тільки дивись, щоб тебе не помітили. Там сховаєшся і
чекатимеш на мене. Мені ж доведеться їхати далеко на Захід, аби знайти місце, де ще
можна перебратися через ріку. Можливо, людей удасться схопити ще по дорозі до
Камінного Столу. Ти знаєш, що з ними робити!
— Слухаю і підкоряюсь, о королево, — прогарчав вовк і стрибнув у снігову імлу. Він
мчав, наче кінь у галопі. За якусь хвилину він уже кликав іншого вовка і з ним прудко
дістався до греблі. Там вони кинулись обнюхувати хатину. Але, звісно, у хатці вже
нікого не було. На щастя, цілу ніч падав сніг, інакше вовки легко напали б на сліди
втікачів і перехопили б їх, заки ті добралися до печери. Ось і зараз хурделило, запахи
давно охололи, а сліди позасипав сніг.
Тим часом гном підстьобнув оленів. Сани шарпнуло, вони проїхали попід аркою і
помчали у темряву і холод. Едмунд не мав на собі шуби і почувався страх як погано: за
кілька хвилин сніг обліпив його цілого. Спершу Едмунд обтрушувався, але невдовзі дав
собі спокій, бо сніг знову налипав з голови до ніг. Він геть вибився зі сил і промок до
нитки. Ох, який він був нещасний! Тепер уже ніщо не скидалося на те, що Чаклунка
збирається зробити його королем. Усе, що він ото понавигадував, аби переконати себе,
що Чаклунка добра й справедлива і що у всьому має слушність, звучало тепер доволі
безглуздо. Він віддав би все на світі, аби побачити зараз своїх — хоча б і Пітера!
Єдиним способом трохи заспокоїтись було думати, що все це лишень сон і він у будьякий момент може прокинутися. І що довше вони їхали, то більше те, що відбувалося,
скидалося на поганий сон.
Скільки отак минуло часу, не можу сказати, якби навіть списав не один десяток
сторінок. Волію відразу перейти до моменту, коли заметіль ущухла і настав ранок.
Сани, здавалося, з розгону влетіли з ночі у день. Вони мча-ли далі й далі,
супроводжувані рипінням полозків по твердому снігові та брязкотом посторонків.
Раптом Чаклунка вигукнула:
— Що тут коїться? Стій!
Сани нарешті спинились.
Дарма Едмунд сподівався, що вони зараз будуть снідати: Чаклунка зупинилась
зовсім з іншої причини. Побіч дороги під деревом за святковим столом на дерев'яних
стільцях сиділо веселе товариство: пара білок із дітьми, двоє сатирів, гном і старий лис.
Едмунд не міг роздивитися, що було на столі, але пахло воно так смачно, що хлопцеві
здалося: це сливовий пудинг. А з гілок навколо стола звисали ялинкові прикраси. Коли
сани зупинились, лис, який, вочевидь, був тут найстарший, звівся на задні лапи,
тримаючи у правій лапі келих, немов збирався виголосити вітальний тост. Але коли
товариство побачило, хто сидить у санях, радість умить змело з їхніх облич. Батькобілка завмер з виделкою перед носом, а один із сатирів саме запхав свою до рота та
мало не проковтнув її. Білченятко запищало від страху.
— Що все це значить? — запитала Чаклунка-Королева. Ніхто не відповів.
— Говоріть, негідники! — скрикнула вона. — Або, може, мій гном розв'яже вам
язики батогом? Що означає це ненажерство, це марнотратство, це розкошування? Де
ви все це взяли?
— Даруйте, Ваша величносте, — спробував витлумачити лис, — ми отримали
подарунок І якщо можна, я б підняв келих за здоров'я Вашої величності…
— Від кого подарунок? — крижаним голосом перебила його Чаклунка.
— Від… від отця Миколая, — затинаючись, відповів лис.
— Що? — скрикнула Чаклунка. Вона блискавкою вистрибнула зі саней і за мить уже
височіла над онімілими від страху звірятами. — Його тут не було! Він не міг тут бути!
Як ви смієте… але ні: скажіть, що збрехали — і я дарую вам прощення.
І тут одне білченя геть утратило голову.
— Він був! Був! Був! — галасувало воно, луплячи своєю маленькою ложечкою по
столі. Едмунд побачив, що Чаклунка прикусила губу, аж кров бризнула їй на білу мов
сніг щоку, і піднесла руку.
— О ні, ні, будь ласка, не треба! — заволав Едмунд, але Чаклунка вже змахнула
паличкою і там, де щойно була святкова гостина, залишився кам'яний стіл, на якому
стояли закам'янілі тарілки та сливовий пудинг, а довкола на кам'яних стільцях
завмерли фігурки звірят Дехто навіть не встиг донести свою виделку до рота.
— А це хай відучить тебе заступатися за зрадників і шпигунів, — проказала
Чаклунка, залазячи назад до саней, і відважила Едмунду сильного ляпаса. — Рушай!
І тут Едмунд уперше за весь цей час забув про свій біль і відчув співчуття до тих,
хто ото залишився позаду Йому було до сліз шкода тих маленьких камінних фігурок,
приречених сидіти там у мертвій тиші день за днем, рік за роком. Потім вони поростуть
мохом, а їх кам'яні личка потріскають і пообсипаються…
А сани знай мчали і мчали. У якийсь момент Едмунд зауважив, що сніг під саньми
геть мокрий, не такий, як минулої ночі. А ще відчув, що йому стає тепліше. Довкола з
кожною хвилиною зростала вологість і піднімалися густі клубки туману. Досі сани
ковзали легко і прудко, а зараз грузли у мокрій сніговій каші. Едмунд було подумав, що
це олені потомилися, але побачив, що причина не в цьому. Сани шарпало, смикало,
трясло, неначеб вони їхали по камінні. І хоча гном батожив бідолашних тварин, сани
щораз сповільнювали хід. Довкола ширився якийсь незрозумілий гул, але гуркотіли
полозки, та й гном увесь час покрикував на оленів, то Едмундові годі було щось
розчути. Аж ось сани зупинились на місці. На мить запала тиша. Й Едмунд нарешті
прислухався. Дивовижний, бентежний, солодкий звук. Він уже колись його чув, от
згадати б тільки… І раптом він пригадав: та ж так дзюркотить струмок навесні! Все
довкола булькотіло, шепотіло, плюскотіло, ба навіть, трохи далі, гримотіло. Серце
застрибало у хлопця в грудях (хоча сам не зміг би цього пояснити), коли він збагнув,
що мороз відступив. Скрізь із гілок скрапувала вода. Наступної миті Едмунд побачив,
як із дерева зсунулася велика брила снігу і вперше, відтоді як він опинився в Нарнії,
його очам відкрилася темно-зелена крона ялини. Але хлопець не встиг ані наслухатися,
ані надивитися на все це, бо голос Чаклунки вмить привів його до тями:
— Чого витріщився, дурню? Вилазь і помагай!
Звісно, Едмунд мусив виконати наказ. Він зістрибнув у сніг, який уже перетворився
у брудне місиво, і заходився разом із гномом витягувати сани з баюри, у якій вони ото
зав'язли. Врешті сани таки піддалися. Несамовито шмагаючи оленів, гном спробував
знову зрушити їх з місця, і вони таки ще просунулися вперед на кілька кроків. Та сніг
зникав просто на очах, натомість скрізь з'являлися зелені острівки молоденької
травички. Якщо вам не доводилося стільки часу бачити перед собою лишень сніг, як це
було з Едмундом, то вам просто важко буде уявити, з якою радістю хлопець стрічав
появу отих зелених клаптиків. Але тут сани знову загрузли.
— Що ж, Ваша величносте, — сказав гном, — ми не зможемо їхати саньми у
відлигу.
— Тоді підемо пішки, — відповіла Чаклунка.
— Пішки ми ніколи їх не здоженемо, — пробурчав гном. — Вони вже надто далеко.
— Ти хто, мій радник чи раб? — гримнула на нього Чаклунка. — Роби що велено.
Зв'яжи людському створінню руки за спиною і тримай кінець мотузки. Та не забудь
батога. Обріж оленям посторонки — вони самі знайдуть шлях до замку.
Гном виконав наказ і за якусь хвилину Едмунда зі зв'язаними руками погнали
вперед. Він ішов, увесь час перечіпаючись та зупиняючись, бо під ногами була ховзька
болотяна каша і мокра трава. І як тільки хлопець спотикався, гном ззаду покрикував на
нього або й пускав у хід батога. Чаклунка йшла за ними і безнастанно квапила:
— Швидше! Швидше!
Тим часом острівців зеленої трави ставало щораз більше, а сніг усе танув і танув.
Дерева одне за одним звільнялись од своїх снігових хламид. І невдовзі скрізь там, де
були лиш неясні білі обриси, Едмундові відкрились темно-зелені ялиці і чорне гілляччя
дубів, буків та в'язів. Біла імла стала золотава, а потім і геть розсіялась. Промінь сонця
закучерявився у верховітті і крізь гілки прозирнуло чисте блакитне небо.
А далі… просто дивовижно, що було далі. Вийшовши на галяву, на якій росли
берези, Едмунд побачив, що всю її всіяли маленькі жовтаві квіточки ластовиного зілля.
І струмки жебоніли щораз гучніше — навіть довелося перестрибувати через один. А з
того боку було повно підсніжників.
— Ліпше дивися ото під ноги, — буркнув гном, спостерігши, що Едмунд обернув
голову до квітів, і зі злістю шарпнув за мотузку.
Але, звісно, це не завадило Едмунду роздивитися довкруж. Десь п'ять хвилин по
тому він зауважив з десяток крокусів, що вигналися коло старого дерева: золотаві,
червонясті, білі. А тоді до нього долинув якийсь звук, ще мелодійніший за дзюркотіння
води: десь зовсім субіч зі стежиною, якою вони пробиралися, зацвірінькала пташина. У
відповідь їй озвалася інша десь неподалік А потім, ніби ото дочекавшись знаку, з усіхусюд вибухнув цілий хор. Увесь ліс задзвенів од пташиного співу. Едмунд обертався
навсібіч і скрізь бачив хмари птаства, яке вмощувалося на гілляччі, ширяло вгорі,
влаштовувало змагання між собою, галасливо сварилось або чепурило пір'ячко.
— Хутко! Хутко! — підганяла Чаклунка.
Від туману не залишилось і сліду. Небо проясніло і по глибокому блавату хіба
інколи у поквапі перебігали пухнасто-біляві хмаринки. Галяви заяріли первоцвітом.
Війнув легенький свіжий вітерець, зриваючи з гілок краплини води, і разом із
приємною прохолодою до мандрівників долинули п'янкі пахощі весни. На деревах уже
з'явилися бруньки. Берези та модрини взялися ясною зеленню, та й на буках уже
розкрилася ніжна брость і з неї випрямилися прозорі листочки. Коли подорожні
переходили попід ними, то навіть сонячне світло здавалося зеленавим. У повітрі,
просто перед їхніми носами, прогула бджола.
— Та ні, це не відлига, — раптом, зупинившись, вигукнув гном. — Це Весна. Що
будемо робити? Вашої Зими вже нема, кажу Вам! Це Аслан.
— Хай хтось із вас іще раз згадає це ім'я, — лиховісно проказала Чаклунка, — і я
зітру його на порошок.
Розділ 12. Перша битва Пітера
Коли гном із Чаклункою ото обмінювалися репліками, далеко від них бобри і діти
йшли вже не одну годину, а те, що діялось навколо них, радше нагадувало чарівний
сон. Вони давно поскидали свої шуби, ба навіть покинули говорити одне одному:
"Глянь-но! Ось зимородок", або "А там лісові дзвіночки!" або "Що так гарно пахне?" або
"Ви тільки послухайте того дрозда!". Друзі мовчки крокували, всотуючи кожною
клітинкою цю благодать. Вони минали галяви, напоєні сонцем, пірнали у прохолоду
зелених гущавин, а то знову опинялись на широких, порослих мохом просіках, де крони
в'язів поспліталися у високе зелене шатро вгорі. Згодом пробиралися крізь густе
плетиво зі смородини, що саме цвіла, і глоду, і від тих солодких пахощів їм аж
паморочилися голови.
Правду кажучи, те, що зима відступає, як і те, що відбувалося з лісом, який за
лічені години змінив пору року, перейшовши одразу із січня у травень, для них стало
не меншою несподіванкою, ніж для Едмунда. Вони навіть уявити собі не могли (а ось
Чаклунка це добре знала), що все так і мало бути, коли у Нарнію повернувся Аслан.
Натомість усі чудово пам'ятали, що не хто інший як Чаклунка своїми злими чарами
накликала на Нарнію нескінченну зиму, отож, коли скрізь об'явились чарівні знаки
весни, стало цілком очевидно, що магія Чаклунки вже не має такої сили, як раніше.
Сніг танув на очах, і друзі збагнули, що тепер Чаклунці не здогнати їх на санях. Відтак
вони перестали поспішати і дозволяли собі частіше й довше перепочивати. Звісно, за
цілий день вони добряче потомилися, проте з ніг іще не падали, от хіба рухались дещо
повільно й сонно, а душі їхні були спокійні й умиротворені, як під кінець довгого дня,
проведеного на свіжому повітрі. Лише Сюзан трішки натерла п'яту.
Велика ріка залишилась побіч, бо наші мандрівці рушили ліворуч, на південь, щоб
добратися до Камінного Столу. Та якби їм і не треба було повертати, вони все одно не
могли іти більше по березі, бо відколи почав танути сніг, ріка розлилася і їхню стежку
поглинув стрімкий бурхливий потік жовтої води.
Та ось сонечко стало хилитися до овиду заливаючи увесь обрій червонястою
загравою, тіні видовжилися, а квітки замислились, чи не час ото складати пелюстки до
сну
— Вже близько, — промовив пан Бобер і повів своїх приятелів угору світлою
дібровою, на якій росли поодинокі високі дерева. Стомленим мандрівникам так
приємно було ступати по пружному моху, який товстим шаром укривав тут землю.
Правда, заки піднялися на пагорок, усі геть засапалися. Люсі навіть сумнівалася, чи
зможе здолати той шлях без зупинки, але несподівано вони опинилися на вершині. Й
ось що відкрилося їхнім очам.
Мандрівці стояли на відкритій зеленій галяві, а внизу навсібіч розкинувся ліс.
Тільки далеко на сході щось мінилось і мерехтіло.
— Дивися! — прошепотів Пітер до Сюзан. — Море!
А посеред відкритої вершини пагорба стояв Камінний Стіл — велика похмура, дуже
древня на вигляд плита зі сірого каменю, підтримувана чотирма брилами. Ціла плита
була помережана дивними знаками — мабуть, письменами невідомої мови. При
спогляданні цих знаків у всіх виникли якісь дивні відчуття. Далі мандрівники
зауважили на краю галявини шатро. Зараз, у променях призахідного сонця, воно
виглядало просто дивовижно: стіни із жовтого шовку, шнури малинові, кілки зі
слонової кістки. Вгорі на щоглі тріпотіло знамено із зображенням червоного
геральдичного лева, що звівся на задні лапи. З моря дув свіжий вітерець і приємно
овівав їхні розпалені обличчя. Всі ще були звернені до шатра, коли до них долинули
звуки музики. Повернувшись праворуч, вони побачили те, заради чого йшли сюди.
Аслан стояв серед великої юрби створінь, що оточили його півмісяцем. Там були
духи дерев і духи джерел — дріади та наяди, як ми називаємо їх у нашому світі, — зі
струнними інструментами в руках. Це вони грали. Ще там були чотири гігантських
кентаври. Вище від пояса вони скидалися на прекрасних суворих велетнів, а нижче —
на величезних коней. Там також були єдиноріг, красень-бик із людською головою,
пелікан, орел і велетенський пес. Поруч з Асланом стояли два леопарди. Один із них
охороняв його корону, а другий — знамено.
А ось Аслан… Ні бобри, ні діти не знали, як із ним поводитися і що говорити при
зустрічі. Ті, які ніколи не бували в Нарнії, не можуть навіть собі уявити, що хтось може
бути добрим і страшним водночас. Якщо діти колись так думали, то враз позбулись
цього враження. Вони відважилися звести очі на Аслана і перед ними промайнула
золота іскриста грива та великі шляхетні і врочисті проникливі очі, проте тут же
відчули, що не можуть довше витримати його погляд. Трепет охопив їх усіх.
— Підійди-но до нього, — прошепотів пан Бобер.
— Ні, — так само тихо заперечив Пітер, — Ви перший.
— Ні, найперше сини Адамові, а потім звірі, — знову пошепки відповів пан Бобер.
— Сюзан, — тихесенько проказав Пітер, — а може, ти? Панянок завжди
пропускають уперед.
— Ні, ти найстарший, — відповіла Сюзан. Що довше вони сперечались, то
незручніше себе почували. Нарешті Пітер усвідомив, що перший крок таки доведеться
зробити йому. Він вихопив свого меча із піхов, віддав ним честь і квапливо звернувся до
друзів:
— Ходіть за мною. Й опануйте себе.
Хлопець ступив кілька кроків назустріч Асланові і вимовив:
— Ми прийшли… Аслане.
— Ласкаво просимо, Пітере, сину Адамів, — відповів Аслан. — Ласкаво просимо,
Сюзан та Люсі, доньки Євині. Ласкаво просимо і вас, Бобре з Бобрихою.
Його голос, глибокий і шовковистий, якось умить їх заспокоїв. Тепер вони
почувалися легко і спокійно і не відчували жодної незручності, стоячи мовчки перед
Асланом.
— Гаразд, а де четвертий? — запитав Аслан.
— Він зрадив їх і перекинувся до Білої Чаклунки, о Аслане, — сказав пан Бобер.
Щось змусило Пітера додати:
— Це частково моя провина, Аслане. Я ставився до нього недобре. Гадаю, це й
підштовхнуло його до цього вчинку.
Аслан не сказав нічого, щоб якось виправдати Пітера, але й не ганив його, а лиш
незмигно дивився на хлопця своїми величезними очима. Та й справді, що тут іще
можна було сказати?
— Аслане, даруй, — мовила Люсі, — чи не можна щось зробити, аби врятувати
Едмунда?
— Ми робитимемо все, що тільки можна, — сказав Аслан, — але це може виявитися
важчим, ніж ви собі гадаєте.
І знову на якийсь час запала мовчанка. Досі думки Люсі оберталися лише навколо
того, яку велич, могутність і мир випромінює погідне левове обличчя, аж раптом
дівчинка помітила, що Асланів погляд затуманив глибокий смуток Та наступної
хвилини вираз його очей змінився. Лев струсонув гривою і сплеснув лапами.
"Які страшні пазурі, — подумала Люсі. — Добре, що він уміє їх ховати".
— А тим часом, — промовив лев, — готуймося до свята. Вельмишановні пані,
проведіть доньок Єви до шатра і допоможіть їм.
Коли дівчатка відійшли, Аслан поклав свою м'яку, але важку лапу Пітерові на
плече і сказав:
— Ходи-но, сину Адамів, я покажу тобі замок, у якому ти станеш королем.
І Пітер, стискаючи у руці меч, пішов за левом на східний край пагорба. Звідтам їм
відкрився чудовий краєвид. Позаду сідало сонце і все купалось у вечоровому скісному
промінні: ліс, гори, долини і велика ріка, що звивалась сріблястою змійкою. Вдалині
виднілося море, що зливалося з горизонтом, а по небу пливли рожеві від призахідного
сонця хмаринки. Там, де земля Нарнії стикалася з морем, із невеличкого пагорка побіч
гирла великої ріки хтось наче пускав сонячних зайчиків. Це вікна замку відбивали
захід сонця. Та Пітеру на якусь мить здалося, що це велика зоря опустилася на морське
узбережжя.
— Це, о людино, — промовив Аслан, — Кеа-Перевел — замок чотирьох тронів, один
із яких ти посядеш як король. Показую його тобі, бо ти первородний і тобі бути
Верховним Королем.
І знову Пітер нічого не сказав, бо серед тиші всі раптом почули дивний звук. Він
нагадував трубіння мисливського ріжка, але був якийсь глибший і соковитіший.
— Це ріг твоєї сестри, — тихо промуркотів побіч голос Аслана, якщо можна так
сказати про лева.
Пітер не одразу второпав, що відбувається. Але далі побачив, як рвонули вперед усі
створіння, і почув, як Аслан, змахнувши лапою, вигукнув:
— Назад! Нехай принц сам здобуде собі ім'я лицаря!
Тоді хлопець усе збагнув і з усіх сил кинувся до шатра. Там його чекало жахливе
видовище.
Наяди з дріадами розсипались хто куди. Люсі, з білим мов крейда обличчям, бігла
йому назустріч, з усіх сил перебираючи маленькими ніжками. Далі він помітив Сюзан,
яка метнулася до дерева і видряпалась на нижню гілку Сюзан доганяла якась
величезна сіра звірюка. Спершу Пітерові здалося, що це ведмідь, але звір радше
скидався на вівчарку, тільки якусь дуже велику. Нарешті до хлопця дійшло: та це ж
вовк! Звір зіп'явся на задні лапи, а передніми намагався ухопитися за стовбур, щоб
дістатись до дівчинки. Увесь наїжений, він розлючено гарчав і дряпав по корі своїми
страшними пазуриськами, а бідолашна Сюзан не могла піднятися вище! Одна її ніжка
бовталася так низько, що звір, здавалося, ось-ось уп'ється у неї гострими зубиськами.
Пітер здивувався, чому Сюзан не вилізе вище або хоча б не підбере під себе ноги, але
досить було лиш глянути туди, аби зрозуміти, що ще мить — і дівчинка зімліє від страху
і зірветься вниз.
Не можна сказати, що Пітер відчував у собі велику відвагу, — ні, йому аж замлоїло
під грудьми від того, що побачив. Проте часу на вагання не було. Хлопець вихопив
свого меча і кинувся на звіра. Але промахнувся. Вовк тут же обернувся до Пітера. Очі
звірюки люто спалахнули, а з широко вишкіреної пащі вирвалося гарчання. Вовк аж
нетямився з люті — і це врятувало Пітера, бо інакше той умить уп'явся б хлопцеві у
горло. Далі все відбулось так швидко, що Пітер не встиг нічого усвідомити. Він
блискавично ухилився і з усієї сили встромив меча звірюці просто у серце. Те, що було
потім, нагадувало страшний сон: вовк, у передсмертних корчах, шарпався у різні боки,
оскалені зуби зачепили Пітерове чоло. Хлопець бачив перед собою лише вовчу кров і
жмути його сірого хутра. Нарешті потвора звалилася мертва. Пітер висмикнув меча,
випростався й обтер рукавом піт з лиця. Він ледве тримався на ногах від утоми.
Сюзан одразу зістрибнула на землю. Обоє ще тремтіли від пережитого. Сестра і
брат міцно обійнялися і, думаю, не обійшлося без сліз. Проте у Нарнії це нікому не
мають за зле. — Хутко! Хутко! — пролунав голос Аслана. — Кентаври! Орли! Я бачу в
гущавині ще одного вовка. Ось там, за вами. Він утікає. Усі за ним! Він побіжить до
своєї володарки. Це допоможе знайти її і врятувати четвертого сина Адамового.
Виконуючи його наказ, з десяток або й більше найпрудкіших створінь із тупотом
копит, із шурхотом крил негайно розчинилися у сутінках, що вже ото насувалися.
Пітер, ще відсапуючись, обернувся і побачив Аслана, який стояв поруч.
— Ти забув витерти меча, — зауважив лев.
Це була правда. Глянувши вниз, Пітер побачив, що на лезі скрізь запеклася вовча
кров упереміш зі жмутками хутра. Пітер залився багрянцем. Він нахилився і старанно
витер меч об траву, а потім насухо обтер об светра.
— Подай його мені і стань навколішки, сину Адамів, — звелів Аслан. Коли ж Пітер
це виконав, лев повернув меча плазом й опустив його на плече хлопця, мовлячи:
— Устань, лицарю Пітере Вовча Смерте. І хай там що трапиться, ніколи не забувай
витирати свого меча.
Розділ 13. Древнє Передання початку часів
А тепер повернімось до Едмунда. Він ішов уже не одну годину поспіль — раніше він
навіть би не повірив, що можна стільки пройти пішки. Та ось, коли вони опинилися у
невеличкому темному вибалку, схованому серед старих ялин і тисів, Чаклунка нарешті
дозволила зупинитись на спочинок. Едмунд тут же знесилено звалився на землю. Йому
було цілком байдуже, що з ним станеться далі, він лише хотів, аби його не рухали і
дали відпочити. Едмунд не відчував ні спраги, ні голоду — такий був утомлений. Ззаду
Чаклунка та гном про щось приглушено сперечалися:
— Ні, — говорив гном, — уже не варто, моя королево. Досі вони вже напевно
дісталися до Камінного Столу.
— Можливо, вовк відшукає нас за запахом і принесе якісь новини, — сказала
Чаклунка.
— Хіба недобрі, та й то якщо знайде нас, — відказав гном.
— Чотири трони в Кеа-Перевел, — вела далі Чаклунка. — А коли посядуть тільки
три? Тоді пророцтво не сповниться.
— Яка різниця, як і коли воно здійсниться, коли він є тут? — промовив гном. Навіть
тепер він не важився назвати ім'я Аслана перед своєю володаркою.
— Він не буде тут довго. А тоді… а тоді ми дістанемо тих трьох просто в замку.
— Може, ліпше взяти отого, — мовив гном, копаючи при цьому Едмунда, — і
вступити з ними у переговори?
— Еге ж! І випустити його з рук, — пересмикнула плечима Чаклунка.
— Тоді, — знову заговорив гном, — ліпше відразу виконати те, що належить.
— Я б хотіла зробити це на Камінному Столі, — відповіла Чаклунка. — Там, де
належить це робити. Де споконвіків це робилося.
— Але ж тепер довго доведеться чекати, коли Камінний Стіл знову виконуватиме
своє призначення, — сказав гном.
— Твоя правда, — погодилася Чаклунка, а за хвилю додала:
— Гаразд, я почну.
Тут затріщали гілки і з кущів із завиванням та гарчанням до їхніх ніг лантухом
звалився вовк
— Я бачив їх. Вони всі біля Камінного Столу, разом із ним. Вони вбили мого
капітана Маугріма. Я заховався у кущах і все бачив. Один із синів Адамових убив його.
Біжім! Біжім!
— Ні, — зупинила його Чаклунка, — туди вже нема чого спішити. Біжи. Клич усіх
наших підданих сюди. Я хочу їх бачити. Хай збираються чимскоріш. Гукай усіх
велетнів, вовкулак та духів дерев, що визнають нас. Клич упирів, болотяників,
людожерів та мінотаврів. Клич ненаситців, відьом, привидів, жаболюдів. Будемо
битися! Що? Хіба моя паличка не зі мною? Хіба я не можу обернути їхні лави на камінь,
коли вони підуть у наступ? Біжи чимдуж, я маю тут іще звершити одну справу.
Звір схилився у поклоні, розвернувся і зник з очей.
— Так, — зронила Чаклунка, — Стола у нас немає. Гм, треба подумати… хлопчиська
можна прив'язати до дерева.
Едмунда штурханом змусили піднятися з землі. Гном поставив його спиною до
дерева і міцно прив'язав. Чаклунка відкинула свою мантію і хлопець побачив її білі як
сніг руки. Власне хіба вони й виділялися білою плямою у тій темній мов ніч ярузі.
— Приготуй жертву, — звеліла Чаклунка.
Гном шарпнув Едмунда за комір й оголив його шию. Потім схопив хлопця за
волосся і відтягнув йому голову так, що той аж задер підборіддя. Едмунд почув якийсь
звук: вжик-вжик-вжик. Спершу він не міг уторопати, у чому річ. А потім зрозумів: це
гострили об камінь ножа.
І тут зусібіч залунали якісь вигуки, тупотіння копит, лопотіння крил. Чаклунка
пронизливо заверещала. Всі метушилися. Едмунд відчув, що його звільняють від пут.
Чиїсь сильні руки підхопили його, а приязні голоси говорили:
— Покладіть його на траву.
— Передайте сюди трохи вина.
— На, випий.
— А тепер заспокойся.
— Усе буде гаразд.
Він іще чув, як вони перемовлялись:
— Хто схопив Чаклунку?
— Я гадав, що ти її впіймав.
— Я вибив їй ножа з рук, але більше її не бачив.
— А я побіг за гномом.
— Думаєш, вона втекла?
— Та хіба за всім устежиш?
— Що це? А-а, пеньок.
Едмундові враз запаморочилося в голові і потемніло в очах. Більше він нічого не
пам'ятав.
Тим часом кентаври, єдинороги, олені та птахи (їх, як пам'ятаєте, прислав на
підмогу Аслан) рушили знову до Камінного Столу, забравши зі собою Едмунда. Якби
вони бачили, що відбувалося у цьому вибалку далі, коли їх тут уже не було, то напевно
немало здивувались би.
Було зовсім тихо. Опинись ви там у той момент, то неодмінно помітили б під ясним
місячним сяйвом старий пень та здоровенну каменюку. Поволі до вас дійшло б, що і з
пеньком, і з каменем щось відбувається. Досить було кинути на них хоч трохи пильний
погляд: пеньок чомусь дуже нагадував маленького опецькуватого чоловічка, який ото
став навколішки і припав до землі. За якусь хвилинку пень уже покривуляв навпрошки
до каменюки. Каменюка підвелася і заговорила з ним. Так ось у чому справа: Чаклунка
із гномом прибрали вигляд каменюки та пня! Чаклунка просто пустила в хід одну зі
своїх магічних штучок і так перемінила себе і гнома, що ніхто б їх не впізнав. Коли їй
вихопили ножа з рук, вона не розгубилась і навіть не випустила з рук своєї чарівної
палички.
Коли діти прокинулися наступного ранку (вони спали на купі подушок у шатрі), то
першою новиною, яку вони почули (звісно, від пані Бобрихи), було що їхнього брата
врятували і пізно ввечері допровадили до табору. А зараз він з Асланом. Діти
швиденько поснідали і висипали з шатра. Аслан та Едмунд прогулювалися вдвох по
зарошеній траві. Всі решта трималися на деякій відстані. Немає потреби переказувати
(зрештою, ніхто й не чув), що говорив йому Аслан, проте тієї розмови Едмунд не забуде
ніколи. Як тільки Аслан помітив дітей, він одразу попрямував до них разом з Едмундом.
— Ось ваш брат, — промовив він, — і… годі говорити про те, що вже минулося.
Едмунд підходив до кожного, тиснув руку і казав:
— Прости мене.
І кожен відповідав:
— Усе гаразд.
І всяк захотів щось сказати, аби розвіялись будь-які сумніви у тому, що останні
події бодай якось затьмарили їхні стосунки. Це мали б бути якісь прості, звичайні і
зрозумілі слова, та, мов навмисне, нікому нічого не спадало на думку. Але вони навіть
не встигли відчути себе незручно у цій ситуації, бо до Аслана саме підійшов один із
леопардів:
— Пане, прибув посланець від ворога. Він просить авдієнції.
— Нехай підійде, — промовив Аслан.
Леопард відійшов, а невдовзі повернувся із гномом Чаклунки.
— З чим ти прийшов, сину безодні? — запитав Аслан.
— Королева Нарнії і Володарка Самотніх Островів вимагає запевнення своєї
безпеки. Тоді вона прийде порозмовляти з тобою про справу, яка однаково торкається
вас обох, — доповів гном.
— Королева Нарнії, аякже! — не втримався пан Бобер. — Оце нахабство…
— Спокійно, Бобре, — сказав Аслан. — Невдовзі всі імена буде повернено їхнім
істинним володарям. А зараз не будемо сперечатися. Перекажи своїй володарці, сину
безодні, що я обіцяю їй повну безпеку за умови, що вона залишить свою паличку під
отим великим дубом.
Це узгодили і двоє леопардів пішли разом із гномом, аби пересвідчитися, що
Асланову умову дотримано.
— А що коли вона оберне леопардів у камінь? — прошепотіла Люсі до Пітера.
Гадаю, що леопарди теж про це подумали, бо аж вигнули спини і попіднімали сторч
хвости, як коти, що побачили перед собою здоровецького грізного собаку.
— Все буде добре, — прошепотів у відповідь Пітер. — Він не посилав би їх, якби не
був певен у їхній безпеці.
За кілька хвилин з'явилася й сама Чаклунка. Вона піднялася на вершину пагорба і
рушила просто до Аслана. Вона підійшла майже впритул і зупинилась перед ним.
Трійко дітей, які ще ніколи не бачили її обличчя, відчули, як мурашки поповзли їм по
спинах: такий-бо страшний був її вид. Серед звірів прокотилося приглушене гарчання і
рик. Хоча надворі світило ясне весняне сонце, усіх раптово пробрав крижаний холод.
Лише двом, здавалося, нічого не заважало: це були Аслан і Чаклунка. Дивно ж
виглядали ці два лики — золотавий і мертвотно-білий — поруч одне з одним. Чаклунка
уникала погляду Аслана, і пані Бобриха відразу це зауважила.
— У тебе тут зрадник, Аслане, — вимовила Чаклунка. Звичайно, кожен із присутніх
здогадався, що вона має на увазі Едмунда. Проте Едмунд зараз — після всього, що
довелося пережити, та після вранішньої розмови — найменше турбувався про себе. Він
тільки увесь час невідривно дивився на Аслана. Здавалося, хлопець зовсім не намагався
вникнути, куди ото хилить Чаклунка.
— Так, справді, — відповів Аслан. — Але він не тебе зрадив.
— Чи ти забув Древнє Передання? — поспитала Чаклунка.
— Скажімо, таки призабув, — сумно похитав головою Аслан. — Розкажи нам про
Древнє Передання.
— Розказати вам? — перепитала Чаклунка. Її голос майже зривався на вереск. —
Розказати тобі, що написано на Камінному Столі, який ото стоїть біля нас? Розповісти
тобі, про що кажуть древні письмена, вирізані на жертовному камені, що на
Заповідному Пагорбі? Розповісти, що вирізьблено на скіпетрі Володаря? Принаймні тобі
відома Магія, яку Володар заклав ув основу існування Нарнії від самого її початку. Ти
знаєш, що кожен зрадник належить мені як моя законна здобич і що за кожну зраду я
маю право вбивати.
— О, — озвався пан Бобер, — так ось як тобі прийшла у голову фантазія оголосити
себе королевою. Ти ж була катом у Володаря. Тепер розумію.
— Годі, Бобре, — зупинив його Аслан. З його грудей вихопився низький рик.
— Так ось, — вела далі Чаклунка, — людська істота належить мені. Я забираю її
життя. Її кров — моя власність.
— Тоді підійди і забери його, — прогудів буйвол із людською головою.
— Дурню, — гарикнула Чаклунка і жорстока посмішка скривила її вуста, — невже
ти гадаєш, що твій господар може силою позбавити мене моїх прав? Він обізнаний із
Древнім Переданням ліпше за тебе. Він знає: якщо я не отримаю крові у викуп, як
велить Закон, уся Нарнія занепаде і згине від вогню й води.
— Істинна правда, — погодився Аслан. Я не заперечую цього.
— О Аслане, — прошепотіла Сюзан йому на вухо, — чи не можемо ми… маю на
увазі, ти не віддаси його, правда ж? Хіба не можна якось змінити це Древнє
Передання? Невже не можна нічого вдіяти?
— Діяти супроти Магії Володаря? — мовив, обернувшись до неї, Аслан. Здавалося,
обличчя його заступила тінь. Більше ніхто не зважився про це з ним заговорити.
Едмунд стояв по інший бік від Аслана і не відривав від нього очей. Від хвилювання
йому перехопило подих:. Спершу хлопець було подумав: може, варто щось сказати, —
але відчув, що від нього нічого зараз не вимагається, треба тільки чекати і скоритися
волі Аслана.
— Відійдіть усі, — звелів Аслан, — я мушу поговорити з Чаклункою сам-на-сам.
Усі виконали наказ. Хвилини тягнулися нестерпно довго. Усі були вкрай напружені,
поки Лев та Чаклунка упівголоса вели свою бесіду. Люсі скрикнула:
— Ох, Едмунде! — і заплакала.
Пітер обернувся спиною до всіх і дивився у далечінь, де мріло море. Бобри взялися
за лапи і стояли, похиливши голови. Кентаври важко переступали з ноги на ногу. Та
невдовзі всі притихли і навіть було чути джмеля, який саме пролетів угорі, а знизу, з
лісу, долинали пташині співи і легенький легіт листя. Розмова між Асланом та
Чаклункою, здавалося, не закінчиться ніколи.
Нарешті Аслан промовив:
— Можете підійти. Я владнав справу. Вона не посягатиме більше на кров вашого
брата.
Усі полегшено зітхнули. Рядами покотився приглушений гомін.
Чаклунка вже йшла було геть, із виразом недоброго тріумфу на обличчі, коли
раптом спинилася, обернулася до Аслана і спитала:
— Але чи можу я бути певна, що ти дотримаєш обіцянку?
— Гр-р-р! — грізно заревів Аслан, звівшись на задні лапи зі свого трону. Його
велика паща відкривалася ширше і ширше і з неї виривався гучний рик. Чаклунка на
якусь мить завмерла, роззявивши рота, видивившись на Аслана, а тоді підібрала мантію
і чкурнула щодуху.
Розділ 14. Тріумф Чаклунки
Як тільки Чаклунка зникла з очей, Аслан мовив:
— Нам треба негайно залишити це місце. Тепер воно знадобиться для інших цілей.
Цієї ночі розіб'ємо табір біля Берунового броду.
Всім дуже кортіло спитати Аслана, як це він домовився з Чаклункою, проте його
обличчя було таке суворе, а в їхніх вухах іще дзвеніло від його рику, отож ніхто не
важився щось питати.
Далі усі поснідали просто неба на вершині пагорба, — трава під яскравим сонцем
вже підсохла, — і взялися згортати шатро та пакувати речі. Ще перед другою пополудні
вони здійнялися з місця і рушили на північний схід. Не поспішали, бо іти було
недалечко.
Першу половину дороги Аслан пояснював Пітерові план майбутньої битви.
— Як тільки Чаклунка завершить те, що надумала, — говорив він, — то разом із
тими, що її підтримують, сховається у замку і готуватиме відсіч. Може, тобі вдасться
відрізати їй шлях до замку, а може, й ні.
Далі Аслан окреслив два варіанти: якщо битва з Чаклункою відбуватиметься в лісі і
якщо доведеться нападати на її замок. Увесь час він радив Пітерові, як ліпше керувати
діями, наприклад: "Треба скерувати кентаврів там і там" або "Ти мусиш послати
розвідників туди і туди, аби впевнитись, що Чаклунка не готує цього й цього". Пітер
спитав: — Але ж ти будеш там, Аслане?
— Я не можу тобі цього обіцяти, — відповів лев. І знову заходився навчати Пітера.
Останню частину шляху Аслан ішов поряд із Сюзан і Люсі. Говорив він мало і весь
був оповитий сумом.
Ще до настання вечора вони спустилися до розлогої долини. Річка там мала доволі
широке річище, але дно було плитке. Це й був Берунів брід. Аслан звелів зупинитися
тут. Але Пітер сказав:
— Можливо, ліпше перебрести на той берег і розкластися там? Тут Чаклунка може
напасти на нас вночі і — хтозна що тоді буде.
Аслан, здавалося, думками був десь далеко, але тут стрепенувся, змахнувши
розкішною гривою, і перепитав:
— Га? Що таке?
Пітер повторив усе знову.
— Ні, — відповів Аслан якимсь глухим і далеким голосом. — Ні. Вона не нападатиме
цієї ночі.
Він важко зітхнув, а тоді додав:
— Все одно, добре, що ти про це подумав. Так повинні мислити воїни. Та зараз це не
має значення.
І вони почали закладати табір.
Асланів присмерковий настрій, здавалося, передався всім. Пітерові не давала
спокою думка, що йому самому доведеться провадити битву. Усвідомлення, що Аслана
може не бути поруч, геть позбавляло хлопця впевненості.
Вечеряли мовчки. Кожен відчував, що ця трапеза якась інша, особлива, не така, як
учорашня чи навіть ранкова. Виглядало, ніби добрі часи, ледве розпочавшись, уже й
добігли кінця.
Сюзан була стурбована тим, що діялось, її переповнювали якісь незрозумілі
передчуття і дівчинка ніяк не могла заснути. Спершу вона пробувала рахувати овець,
але почула у темряві, що Люсі глибоко зітхає.
— Не спиш? — запитала Сюзан.
— Не можу. Я думала, що ти заснула. Слухай, Сюзан!
— Що?
— У мене таке відчуття… наче над нами щось нависло… якесь лихо.
— Справді? Уяви собі, у мене теж.
— І це якось пов'язано з Асланом, — вела далі Люсі. — Ніби з ним щось має
статися, або він сам щось зробить.
— Він був сам не свій цілісінький вечір, — міркувала вголос Сюзан. — Люсі! Чому
він говорив, що його може не бути з нами під час битви? Що це має означати? Ти ж не
думаєш, що він здатен покрадьки втекти і покинути нас напризволяще, правда ж?
— А де він зараз? — спохопилась Люсі. — Може, у шатрі?
— Не думаю.
— Сюзан, пішли надвір. Може, побачимо його.
— Ага, ходімо, — погодилась Сюзан, — все одно ж не спимо.
Дівчатка, обережно ступаючи, навпомацки пробрались до виходу і вислизнули зі
шатра. Ясно світив місяць і було тихо-тихо, тільки річка плюскотіла на кам'яному
перекаті. Раптом Сюзан схопила Люсі за руку і прошепотіла:
— Дивися!
Там, на краю галявини, під деревами, вони побачили лева, який поволі віддалявся
від них у бік лісу. Не промовивши жодного слова, дівчатка рушили за ним.
Лев піднявся на крутий схил пагорка, що здіймався над річкою, а далі взяв
праворуч й опинився на тій самій стежці, якою вони спускалися сюди від Камінного
Столу. Лев ішов далі й далі, то ховаючись у темній тіні попід високими деревами, то
знову виходячи на освітлені блідолицим місяцем відкриті полянки. Тієї ночі випала
рясна роса і дівчатка геть промочили ноги. А ось лев… лев геть перемінився: тепер він
зовсім не був схожий на того Аслана, якого вони знали. Хвіст його волочився по землі,
голова опущена долі, а лапи він переставляв так повільно й важко, наче його змагала
страшенна втома. Далі вони пішли через широку галявину і лев несподівано спинився
й оглянувся. Місце було відкрите, сховатися ніде, тікати теж якось не випадало, тож
дівчатка попрямували просто до нього. Коли вони підійшли зовсім близько, лев зітхнув:
— Ох, діти, діти, навіщо ви пішли за мною?
— Ми не могли заснути, — відповіла Люсі, а потім відчула, що не треба нічого
більше пояснювати, бо Аслан усе знає.
— Будь ласка, дозволь нам піти з тобою, хай куди ти ідеш, — попросила Сюзан.
— Гм, — Аслан на хвильку замислився, а тоді мовив: — Кажу вам, я радий, що не
сам цієї ночі. Гаразд, можете йти, якщо обіцяєте зупинитись, коли я скажу. Далі я піду
один.
— О, дякуємо, дякуємо. Обіцяємо, — зраділи дівчатка.
Вони знову рушили вперед: лев посередниці, а дівчатка обабіч. Як же повільно він
ступав! Його велика шляхетна голова схилилася додолу, а ніс, здавалося, зачіпав траву.
Раптом лев спіткнувся і з його грудей вирвався тихий стогін.
— Аслане! Любий Аслане! — кинулась до нього Люсі. — Що сталося? Чому ти нам
не розповіси?
— Може, ти захворів, любий Аслане? — спитала Сюзан.
— Ні, — відповів Аслан. — Я сам і… мене змагає сум. Покладіть руки мені на
гриву… ось так… Хочу відчувати вас поруч… Що ж, ходімо.
Й ось дівчатка зробили те, чого пристрасно бажали, відколи вперше побачили лева,
на що, проте, ніколи не зважилися б без його дозволу: вони занурили свої змерзлі
долоні у дивовижну лев'ячу гриву і давай гладити її. Так і йшли цілу дорогу. За якийсь
час дівчатка зрозуміли, що піднімаються на той самий пагорок, де був Камінний Стіл, з
того боку, де дерева доходили до самої вершини. Коли ж вони порівнялися з останнім
деревом, яке звідусіль оточували густі кущі, Аслан зупинився і сказав:
— Діти, діти, далі вам іти не можна. І хай що трапиться, вас не повинні побачити.
Прощавайте.
Дівчатка гірко розплакалися, хоча самі не знали чому, прилинули до лева, цілували
його гриву, ніс і лапи і великі сумні очі. Врешті він м'яко відсторонив їх і сам пішов на
верхівку пагорка. Люсі й Сюзан принишкли, сховались у кущах, дивлячись йому вслід. І
їхні очі широко відкрилися від побаченого.
Навкруж Камінного Столу з'юрмився величезний натовп найрізноманітніших істот.
Ясно світив місяць, але у багатьох із присутніх у руках чорно чаділи смолоскипи, які
викидали вгору зловісні червоні язики полум'я. А присутні… що то були за істоти!
Велетні-людожери зі страшними іклами, вовки, люди з бичачими головами, духи
недобрих дерев та отруйних рослин. Решту створінь я просто не годен описати, бо
інакше дорослі заборонять вам читати цю книжку. Скажу лише, що там зібралася всяка
нечисть: ненаситці, ярижниці, інкуби, привиди, жахи, песиголовці, злі феї, пропасники
й чорнокнижники — одне слово, увесь почт Чаклунки, який вовк скликав за її наказом.
Посеред того юрмиська, біля самого Столу, стояла їх володарка.
Коли ті потвори побачили лева, що ішов до них, то геть змішались від жаху і
безладно завили. Навіть Чаклунку, здавалося, охопив страх, та вона зробила над собою
зусилля і дико залилася недобрим сміхом.
— Дурень! — закричала вона. — Дурень прийшов. В'яжіть його чимскоріш.
Люсі та Сюзан затамували подих, очікуючи, що зараз пролунає дужий Асланів рик і
він одним пружним стрибком розмете вражу силу Але нічого не сталося. Чотири
відьми, вискалившись і ненаситно косуючи у бік лева, спершу побоювались підійти і
виконати наказ, а далі стали поволі наближатись до Аслана.
— Зв'яжіть його, кому кажу! — повторила Біла Чаклунка.
Відьми кинулись на Аслана й аж заверещали від утіхи, коли виявили, що він не
чинить жодного опору. Тоді злі гноми та бридкі мавпи підбігли допомагати і разом
легко перекинули велетенського лева на спину та вмить зв'язали йому всі лапи докупи.
Вони так галасували й торжествували, немов здобули велику звитягу, хоча якби лев
оборонявся, то напевно однією лапою розметав би усе це кодло. Але ж він не видав
жодного звуку, навіть коли вони затягнули мотузки так тісно, що ті глибоко врізалися в
тіло. Зв'язаного Аслана поволокли до Камінного Столу.
— Зачекайте! — крикнула Чаклунка. — Спершу його треба поголити.
Серед її прибічників прокотився дикий регіт. Людожер із ножицями в руках
виступив наперед і заходився біля Асланової гриви. Чик-чик-чик — клацали ножиці і на
землю хвилями падали золоті пасма. Невдовзі людожер відступився і дітям з їхньої
схованки стало видно Аслана. Голова його зробилася такою маленькою без гриви!
Вороги також помітили, як він змінився.
— Гей, та це ж просто великий кіт! — вигукнув один.
— І це той, кого ми так боялися? — підхопив інший.
Юрмисько заметушилось довкола Аслана, брало його на кпини, кидаючи фрази:
"Киць, киць, киць! Бідолашний котик", або "Скільки мишей вполював сьогодні,
шолудивий коцуре?", або "Може, хочеш молочка, Мурчику?".
— Ох, як вони можуть? — схлипнула Люсі і сльози покотилися по її щоках. —
Тварюки, тварюки!
Коли минуло перше потрясіння, безгривий Аслан здався їй іще більш мужнім,
шляхетним, ще більш стражденним, аніж досі.
— Одягніть йому намордник! — звеліла Чаклунка.
Потвори радісно заходилися виконувати те, що вона сказала. Асланові досить було
розімкнути свої могутні щелепи — і не один з тієї навісної зграї як стій залишився б без
рук і лап. Та лев навіть не ворухнувся. Здавалося, це ще більше їх роздратувало. Тепер і
ті, які боялися підступити навіть до нього зв'язаного, осміліли і накинулись звідусіль.
Дівчатка вже не бачили Аслана: навісна юрба оточила його зусібіч, його копали, били,
обпльовували і при цьому дико реготали.
Нарешті їм це набридло і вони поволокли зв'язаного лева до Камінного Столу. Лев
був дуже великий і важкий, їм заледве удалося підняти його на кам'яну брилу, що
служила стільницею. Там його міцно прив'язали.
— Боягузи! Боягузи! — ридала Сюзан. — Вони все одно бояться його, навіть зараз!
Аслан був стягнутий так сильно, що не міг навіть дихнути. Сувої мотуззя вкривали
його з голови до ніг. Юрмисько стихло в очікуванні. Чотири відьми зі смолоскипами в
руках стали напоготові по чотирьох кутах Столу. Чаклунка скинула зі себе мантію —
зовсім як минулої ночі, коли перед нею був Едмунд, — і заходилася гострити ножа.
Коли тьмяне світло смолоскипів упало на нього, дівчатка побачили, що ніж мав дивну,
зловісну форму і був зроблений не з криці, а з каменю.
Та ось Чаклунка підійшла до Аслана і зупинилась біля його голови. Лице Чаклунки
спотворювала злість, але лев дивився у небо і в його очах не було ні гніву, ні страху,
хіба печаль. Перед тим, як завдати удару, вона нахилилася і з тріумфом сказала:
— Ну що, чия перемога? Дурню, ти гадав, що порятуєш людського виродка, цього
зрадливого хлопчиська? Зараз я замість нього вб'ю тебе, бо такою була наша угода і так
сповниться Древнє Передання. Та коли тебе буде принесено в жертву, хто перешкодить
мені убити його також? Хто заступиться за нього, хто вирве його з моїх рук? Дійшло до
тебе врешті-решт, що ти віддав мені Нарнію назавжди? Сам згинеш намарне і йому
нічим не допоможеш. Знай це і сконай у відчаї!
Дівчатка не бачили, як вона опустила ножа. Вони просто не витримали б цього і —
замружили очі.
Розділ 15. Древнє Передання передпочатку часів
Люсі і Сюзан усе ще непорушно сиділи у своєму сховку, затуливши долонями
обличчя, коли до них долинув вигук Чаклунки:
— Усі — за мною! Покладемо край цьому змаганню! Великий дурень, великий
котисько лежить мертвий. Ми швидко зметемо усіх зрадників і людських заброд.
Це були доволі небезпечні хвилини для Люсі й Сюзан, бо враже кодло, виконуючи
наказ своєї володарки, посунуло якраз попри їхню схованку 3 дикими вигуками, під
пронизливий вереск рогів та сурем ті потвори помчали додолу. Дівчатка відчули, як
холодним вітром майнули привиди, як загула земля під важкими мінотаврами, як угорі
зашелестіли крила і пронеслася якась затхла, несвіжа хвиля, а небо стало чорне від
стерв'ятників та велетенських кажанів. Якби дітям довелося уздріти щось подібне
колись раніше, то вони, звісно, геть утратили б голову від страху, але зараз їхні душі
переповнювала скорбота, бо перед очима їм усе стояла жахлива і принизлива картина
Асланової смерті, то вони й не зважали на загрозу для себе.
Та невдовзі все стихло. Сюзан і Люсі вилізли зі своєї схованки і крадучись
вибралися на маківку пагорка. Місяць, помережаний тонкими смужками хмар, уже
скотився нижче, та дівчатка все одно бачили зв'язаного Аслана, що нерухомо лежав на
Столі. Вони вклякли побіля нього на мокру траву і заголосили. Дівчатка цілували
холодне лице, гладили шовковисте хутро, яке ті бузувіри недостригли, і ридали,
ридали, аж геть знесилили. Тоді підняли очі, глянули одна на одну і в одну мить
відчули себе страшенно самотніми. Вони узялися за руки і знову невтішно заплакали.
Нарешті вмовкли. Люсі через силу мовила:
— Я не можу більше дивитись на цей жахливий намордник. Може, якось удасться
його зняти?
Дівчатка взялися до справи, але зробити це було нелегко, бо обидві дуже змерзли і
закляклі пальчики зовсім не хотіли їх слухатись, до того ж надворі уже геть стемніло.
Врешті дітям удалося звільнити лева. Коли ж вони заглянули йому в обличчя, то знову
залилися сльозами, кинулись цілувати його і гладити. Потому обтерли лева від крові та
піни. І було їм так сумно, журно і страшно, що годі й описати.
— Послухай, давай спробуємо його розв'язати, — запропонувала Люсі.
Проте вузли були позатягувані так міцно, що дівчатка ніяк не могли дати собі з
ними раду.
Сподіваюся, що ніхто з вас, котрі читають оцю книжку, не був у такому розпачі, як
ото Сюзан і Люсі тієї ночі. Та якби ви опинились на їхньому місці, якби проплакали
цілісіньку ніч, отак, до останньої сльозинки… то знали б, що по таких переживаннях
врешті приходить спокій. Ви просто усвідомили б, що нічого гіршого вже статися не
може. Принаймні саме такий стан зараз опанував Сюзан і Люсі. У цілковитій тиші
спливали години, та дівчатка не відчували ні часу ні холоду. Люсі перевела погляд на
схід і помітила, що небо проясніло. Дівчинка зиркнула вниз і зауважила якийсь рух у
траві. Спершу це не викликало в неї жодного зацікавлення. Ну і що з того? Тепер усе
байдуже! Але Люсі впало в око, що ті маленькі створіння піднімаються на Камінний
Стіл, прудко дряпаючись по каменю, і, хай хто вони такі, вже сновигають довкола
Асланового тіла. Люсі нахилилась нижче. Це були якісь маленькі сірі звірятка.
— Ой! — скрикнула Сюзан з другого боку Столу — Жахливо! Це миші. Вони лазять
по Асланові. Геть звідси, геть! — і махнула рукою, аби їх відігнати.
— Зачекай! — зупинила її Люсі, яка не відводила очей від Столу. — Подивись, будь
ласка, що вони роблять.
Обоє схилилися ще нижче.
— Мені здається… — невпевнено мовила Сюзан. — Що за чудасія? Вони
перегризають мотузки!
— І я такої думки, — підтвердила Люсі. — Бачу, це хороші мишки. Бідолашки, вони
не розуміють, що його більше немає з нами. Вони хочуть зробити добру справу —
звільнити його від пут.
Тим часом надворі вже розвиднілося. Дівчатка глянули одна на одну і побачили, які
бліді були їхні обличчя. Не залишилось також жодних сумнівів у тому, що польові
мишки з усіх сил змагалися із мотуззям. Десятки, сотні маленьких жвавих сірих
створінь завзято взялися до справи — і невдовзі на Асланові не залишилось жодного
пута.
Небо на сході чимраз світліло, зорі уже зайшли за обрій, тільки одна,
найяскравіша, ще світила низько над землею. Дівчатка дуже змерзли: холод пробрав їх
до кісток Мишки розбіглися і Сюзан та Люсі поскидали зі столу рештки мотуззя. Без
пут Аслан став більше схожим на самого себе. День поволі вступав у свої права. При
денному світлі Асланове обличчя набуло навдивовижу шляхетного вигляду — діти
добре це бачили тепер.
У лісі зацвірінькала якась пташина. Дівчатка аж підскочили від несподіванки, бо це
був перший звук після довгих годин цілковитої тиші. Озвалася ще одна пташка — і за
хвилину вже весь ліс дзвенів од багатоголосого співу.
Настав-таки ранок, ніч скінчилась.
— Мені так зимно, — сказала Люсі.
— І мені також, — відповіла Сюзан. — Давай трохи перейдемося.
Вони відійшли до східного краю пагорба і глянули вниз. Велика зоря, що світила
найдовше, теж уже сховалась за овидом. Скрізь унизу слалась сіра паволока і тільки
ген удалині невиразною смужкою проступало море. Небо залилось багрецем. Дівчатка
тупцювали туди-сюди, від краю пагорба і назад до Аслана, аби хоч трохи зігрітися.
Ноги аж гули від утоми. Нарешті дівчатка зупинилися і задивились на море та КеаПеревел (тепер якраз вони збагнули, що це він). На їхніх очах із червоної заграви на
обрії виділилася золота смужка і поволі, дуже поволі з-за моря з'явилося сонце. І тут за
їхніми спинами пролунав гучний тріск, ніби якийсь велетень розчерепив велетенську
тарілку.
— Ой, що це?! — скрикнула Люсі, вхопивши Сюзан за руку.
— Я… я боюся туди глянути, — зіщулилась Сюзан. — Там діється щось страшне.
— Вони чинять над ним наругу! — вигукнула Люсі. — Біжимо!
Вона обернулась, тягнучи Сюзан за собою.
У сонячному промінні усі барви й тіні виглядали по-іншому. Дівчатка у перший
момент навіть не помітили, що сталося. Та ось кинули туди погляд: Камінний Стіл
розколовся надвоє. На самій середині плити зяяла велика тріщина. Аслана не було.
— О-йой! — в один голос вигукнули дівчатка, кидаючись до Столу.
— Це жахливо, — заплакала Люсі. — Навіть мертвому не дають спокою.
— Хто це вчинив? — вигукнула Сюзан. — Що воно означає? Невже знову
передання?
— Так! — гучним громом прокотилося за їхніми спинами. — Це передання!
Дівчатка рвучко обернулися. Осяяний променями сонця, що підіймалось над
обрієм, здавалося, ще більший, ніж доти, стояв і стріпував гривою, наче ніхто її не
обстригав, — Аслан.
— Ой, Аслане! — закричали обоє, вражено дивлячись на нього. їх душі вмить
сповнила радість, змішана, проте, з острахом.
— Неймовірно! Ти живий, любий Аслане? — спитала Люсі.
— Тепер так, — відповів він.
— А ти не… не…? — почала тремтячим голосом Сюзан. Їй годі було вимовити слово
"дух". Аслан нахилив свою золоту голову і лизнув її чоло. Тієї ж миті дівчинку огорнув
його теплий подих та густий запах хутра.
— Хіба я схожий на привида? — лагідно поспитав він.
— Ні, ти живий, живий! Ох, Аслане! — вигукнула Люсі і разом із Сюзан кинулась до
нього, обсипаючи його цілунками.
— Але що це все значить? — запитала Сюзан, коли вони трохи вгамувались.
— Це значить, — відповів Аслан, — що хоча Чаклунка і знає Древнє Передання, та
моє знання древніше. Вона цього не знала. Їй відомо лише, що було від початку часів.
Та якби їй було дано зазирнути бодай трішки глибше, у німоту й темінь передпочатку
часів, тоді вона відчитала б іще давніші пророцтва. Вона б знала: коли замість зрадника
на Камінний Стіл із власної волі підніметься невинний і віддасть себе у жертву, Стіл
розпадеться і сама Смерть буде подолана. А тепер…
— І що тепер? — не витримала Люсі, підстрибуючи і плескаючи в долоні.
— Ох, діти, — промовив лев. — Чую, що вертається до мене моя силонька. Ану,
дівчатка, доганяйте!
Він застиг на якусь мить, ув очах з'явився блиск, м'язи заграли, хвіст нетерпляче
запльоскав по боках. А тоді підстрибнув так, що перелетів над головами дітей й
опинився по інший бік Столу. Люсі, розсміявшись від утіхи, видряпалась на Стіл,
намагаючись зловити лева. Та Аслан знову відскочив. Розпочалася весела гонитва. Лев
описував коло за колом, а діти бігали за ним, з усіх сил намагаючись догнати. Аслан то
відбігав, залишаючи їх далеко позаду, то дозволяв їм наблизитися, аж їм здавалося, що
ось-ось ухоплять його за хвоста, то несподівано стрибав поміж них, то підкидав і в
повітрі ловив їх своїми величезними м'якими лапами, або раптово зупинявся і дівчатка
з розгону пірнали у його хутро і всі троє з реготом перекочувалися в одному клубку.
Часом годі було розібрати, чиї ото руки й ноги мелькають у тій купі! Такі забави
можливі лише у Нарнії. Люсі не могла сказати напевно, що це їй більше нагадувало:
гру в кота й мишок чи грозу із громом і блискавкою. Але найдивніше було те, що коли
вони, засапавшись, нарешті повлягалися на сонечку, дівчатка не відчували ні втоми, ні
голоду, ні спраги.
— А тепер, — сказав Аслан, — до справи. Відчуваю, що мені забаглося рикнути. Вам
ліпше позатуляти вуха.
Дівчатка так і зробили. Аслан підвівся і розтулив пащу. Мушу вам сказати, це було
доволі грізне видовище: дівчатка навіть не важились глянути у його бік. Вони тільки
бачили: коли Аслан рикнув, дерева перед ним аж прогнулися, як ото лугова трава
стелиться під поривами вітру. Потому Аслан мовив:
— Нас чекає довга подорож. Залазьте на мене.
Він опустився долі і діти по черзі осідлали його теплу золотисту спину. Сюзан
вмостилася попереду і міцно вчепилася за лев'ячу гриву, а Люсі сіла за нею й обійняла
сестру за пояс. Лев обережно звівся на ноги, а тоді зірвався, мов блискавка, і помчав
униз по схилу, легко знаходячи собі шлях поміж дерев. Навіть найпрудкіший кінь не
здогнав би його!
Ця подорож верхи на левові була, мабуть, найбільшою забавою з усього, що
трапилося з дітьми у Нарнії. Ви мчали колись галопом на коні? То, мабуть, пам'ятаєте,
як тупотіли кінські копита та бряжчали вудила. Так ось, уявіть собі, що велетенські
левині лапи опускаються на землю дуже м'яко і зовсім безгучно, а спина, на якій ото
сиділи дівчатка, не ворона, не сіра, не гніда, як у коня, а золотиста й геть як
оксамитова, і грива лев'яча майорить на вітрі мов стяг. А тепер уявіть собі, що ви мчите
так швидко, як не потрафив би жоден найпрудкіший кінь. Ваш скакун знай летить
уперед, не знаючи втоми, і ним навіть не треба керувати. Він мчить і мчить, він
жодного разу не спіткнувся, не оступився, бо уміє вправно знаходити шлях поміж
густих дерев, пружно перестрибувати через кущі, чагарники та струмки, перебредати
та перепливати річки. А шлях їхній пролягав не через парк, не через падолинки, а
навпростець через весняну Нарнію, через урочі букові гаї, через діброви, понад
розлогими кронами диких вишень, укритих білосніжним цвітом, понад ревучими
водоспадами і порослими мохом скелями та гулкими печерами. Мандрівці долали
вітряні схили, порослі кущами, одним махом перелітали через верескові зарості,
неслися по карколомних кряжах, і донизу, донизу, донизу, туди, де незаймані луги, де
волошкові поля.
Ще й полудень не надійшов, коли вони опинились на крутому пагорку. Внизу
виднівся замок — здалеку мов іграшковий, з гостроверхими башточками. Та Аслан
рвучко кинувся у той бік і замок щораз більшав, більшав. Перш ніж діти встигли
второпати, що діється, вони вже були побіля його стін. Зблизька замок виглядав радше
похмуро і грізно. З бійниць ніхто не визирав, усі ворота наглухо зачинені. Аслан, не
сповільнюючи бігу, кулею метнувся до оборонної стіни.
— Це замок Чаклунки! — вигукнув він. — Тепер, малята, тримайтеся міцно.
Наступної миті світ, здавалося, перевернувся догори ногами, — в кожному разі, так
відчували це дівчатка. Лев пригнувся, готуючись до велетенського стрибка, а далі раз
— і перелетів через замковий мур. Дівчатка, ледве переводячи подих, проте цілі й
неушкоджені, зісковзнули з Асланової спини на грубу сіру бруківку, якою вимощено
подвір'я. Скрізь було повно камінних статуй.
Розділ 16. Що сталося зі статуями
— Яке дивне місце! — вигукнула Люсі. — Так багато кам'яних звірів… і люди ось
також! Наче… наче музей.
— Чш-ш, — зашепотіла Сюзан. — Аслан щось із ними робить.
Справді, Аслан одним стрибком опинився біля камінного лева і дихнув на нього. А
тоді крутнувся, мов кіт, що намагається зловити власного хвоста, і дмухнув на
камінного гнома, який (пам'ятаєте?) стояв спиною до лева на відстані кількох кроків.
Далі Аслан підстрибнув до високої кам'яної дріади, що застигла поруч із гномом, і
рвучко обернувся праворуч, щоб дихнути на маленького кам'яного кролика, а тоді
кинувся до двох кентаврів. І тут Люсі вигукнула:
— Ой, Сюзан! Подивись! Подивись на лева!
Гадаю, вам доводилося бачити, як до клаптика газети підносять запаленого
сірника. Спершу ніби нічого не відбувається, а далі зауважуєте, що по краю газети
змійкою в'ється язичок полум'я. Щось схоже відбувалося і зараз. Ще якусь хвилину по
тому, як Аслан дихнув на нього, камінний лев так і стояв собі. Тоді по його білому
мармуровому хребту пробігла золота хвилька, яка тієї ж миті розлилася по спині, а далі
охопила цілого звіра, як ото вогонь повністю поглинає клаптик паперу. І хоч лапи його
ще були кам'яними, лев стріпнув гривою і важкі кам'яні її складки збрижились живими
пасмами. Звір відкрив червону пащу, теплу і живу, і широко позіхнув. Нарешті ожили і
його лапи. Лев підняв одну і почухався. А тоді, побачивши Аслана, кинувся за ним і
давай шалено пританцьовувати довкола нього, повискуючи від радості й захоплення та
з усієї сили намагаючись лизнути Аслана.
Ясна річ, дівчатка пильно слідкували за левом, який вийшов із камінного
заціпеніння, проте скрізь знай щось діялось, отож не дивно, що діти невдовзі забули
про нього. Навколо всі статуї одна за одною поверталися до життя і подвір'я вже не
скидалося на музей, а радше нагадувало зоопарк. Ожилі звірі бігли за Асланом,
витанцьовували од радощів довкруж нього, відтак діти вже не могли його бачити у тому
шарварку. Замість колишньої безживної білизни на подвір'ї скрізь грали розмаїті барви:
відкидали полиск гніді боки кентаврів, мелькали яскраво-сині роги єдинорогів, птаство
пишалось барвистим пір'ям, лисиці, собаки та сатири були червонясто-брунатні, гноми
мали жовті панчохи і малинові каптурики. Були там срібні мавки-берізки, русалки у
легких прозорих зеленавих шатах та польові русалки у жовто-зелених сукнях. А тиша,
що стільки часу панувала на застиглому подвір'ї, змінилася щасливими риками,
гавканням, дзявканням, вищанням, воркотанням, іржанням, гупанням, криками,
вигуками, піснями та сміхами.
— О! — раптом насторожено промовила Сюзан. — Поглянь! Цікаво… тобто це
безпечно?
Люсі озирнулася і побачила, що Аслан саме дмухнув на ступні камінного велетня.
— Все гаразд, — весело відгукнувся Аслан. — Раз ноги піддалися, то й весь він
оживе.
— Я не про це, — прошепотіла Сюзан до Люсі. Та вже не було часу щось змінити,
навіть якби Аслан почув її. Ноги велетня стали оживати. Ось він поворушив ступнями,
потім перекинув собі на плече довбню, протер очі і прогудів:
— Ого-го! Довго ж я спав. Гей! А де ж та вража малоросла Чаклунка? Десь вона
крутилася у мене під ногами.
Й усі хором узялися пояснювати йому, що тут відбулося. Велет приклав руку до
вуха і попросив повторити ще раз від початку до кінця. Нарешті він усе зрозумів. Тоді
вклонився низенько, так, що його голова була не вище від копиці сіна, і шанобливо зняв
капелюха перед Асланом. На простому відкритому обличчі велета засяла вдячна
усмішка. Взагалі велети тепер така рідкість в Англії і ще менше серед них мають добру
вдачу. Б'юсь об заклад, що ви ніколи не стрічали велета, який би отак гарно усміхався.
Це дійсно варто побачити.
— А тепер до замку! — показав Аслан. — Дивіться пильно. Огляньте все згори
донизу, а також її спальню. Не минайте жодного закапелка, бо не знати, де ще можуть
бути бідні в'язні.
Всі кинулись досередини і якийсь час у тому темному, страшному, затхлому
будинку одне за одним розчинялися вікна і було чути, як народ перемовлявся:
— Не забудьте про темницю.
— Допоможіть висадити ці двері!
— Тут ще одні гвинтові сходи.
— О! Знайшов. Бідне кенгуру! Кличте Аслана.
— Фу! Яке затхле повітря…
— Обережно, не проваліться крізь люк.
— Гей, нагорі! Тут, на сходах, їх ціла купа!
Тут по сходах з радісним криком вбігла Люсі:
— Аслане! Аслане! Я знайшла пана Тамнаса. Ой, ходімо туди швидше!
А за мить Люсі і маленький фавн уже міцно обіймалися і підстрибували на радощах.
Крихітний чоловічок зовсім не змінився від того, що побув статуєю, і, звичайно, його
дуже цікавило все те, про що дівчинка розповідала.
Нарешті вже обстежено цілий замок Чаклунки, порозчинювано навстіж усі двері та
вікна — більше там не залишилося жодної статуї. Сонячне світло та п'янке весняне
повітря лилось досередини, у всі темні й запліснявілі закамарки, до яких стільки часу
не міг пробитися жоден промінчик А вся юрба ожилих статуй вихлюпнула на подвір'я і
хтось (я думаю, що то був Тамнас) спитав:
— Але як ми звідси виберемося?
Пам'ятаєте, Аслан перестрибнув через мур, а брами й досі були зачинені.
— Не турбуйтеся, — відповів Аслан і, зіп'явшись на задні лапи, рикнув до велета:
— Гей, нагорі! Як ти називаєшся?
— Велет Гатилобафін, Ваша честь, — відповів той, торкнувши рукою крису свого
капелюха.
— От і добре, велете Гатилобафіне, — сказав Аслан. — Може, випустиш нас звідси?
Що ти на те скажеш?
— Ну звісно, Ваша честь. Із радістю, — погодився велет Гатилобафін. — Ану,
малята, відійдіть усі від воріт.
Він підійшов до брами і давай гатити по ній своєю величезною довбнею: бах! бах!
бах! За першим ударом ворота крекнули, за другим — тріснули, а за третім —
розлетілися на шматки. Далі Гатилобафін узявся до башт, що височіли обабіч воріт, і за
кілька хвилин вони перетворилися на купу мотлоху.
А коли пилюка осіла, то через діру у стіні стало видно, що навколо цього сірого
похмурого камінного двору зеленіє трава, вітер розхитує віття дерев, виблискують
струмки, а ген за лісом мріють пагорби, а вгорі голубіє небо.
— Ох, аж зіпрів увесь від цієї роботи, — прогудів велет, відхекуючись немов старий
паротяг. — Геть заморився. Сподіваюсь, що у когось із вас, мої юні панночки, є щось
схоже на носовичок.
— Так-так, я маю, — відгукнулась Люсі і, вставши навшпиньки, простягнула догори
руку з носовичком.
— Буду Вам дуже вдячний, паняночко, — промовив велетень Гатилобафін,
нахилившись до неї.
І тут Люсі злякалася, бо раптом відчула, що піднімається вгору і що зависла межи
вказівним та великим пальцями велета. Та як тільки велет підняв її вище, то
здригнувся від несподіванки й обережно опустив її на землю. При цьому він бурмотів:
— Даруйте! Замість хустинки я підняв маленьку дівчинку. Пробачте мені,
паняночко, я думав, що то Ви носовичок!
— Ні, ні, — сміючись відповіла Люсі, — ось він!
Цього разу велет постарався підхопити вже саму хустинку, одначе для нього це
було все одно, що вам узяти макову зернину. Люсі побачила, як велет повагом обтирав
її носовичком своє велике червоне лице, і сказала:
— Боюся, вона надто мала для Вас, пане Гатилобафіне.
— Нічого, нічого, — ввічливо відповідав велет. — Я ніколи не мав ліпшого
носовичка. Такий тоненький, такий зручний. Навіть не знаю, як це описати.
— Що за приємний велетень! — звернулася Люсі до пана Тамнаса.
— О так! — відповів фавн. — Усі Бафіни завжди були такими. Це одна із
найповажніших родин серед велетів Нарнії. Може, вони не надто спритні (зрештою я
ніколи не знав спритних велетнів), проте рід їхній доволі давній. І має свої звичаї. Якби
він був інакший, вона ніколи не перетворила б його на камінь.
Тут Аслан сплеснув лапами і попросив тиші.
— На сьогодні ще не все, — мовив він. — Аби остаточно прогнати Чаклунку, заки
настане вечір, необхідно негайно довідатись, де іде битва.
— І, сподіваюся, приєднатися до неї, пане, — докинув найбільший із кентаврів.
— Безперечно, — погодився Аслан. — А зараз ті, що можуть не поспіти, а саме діти,
гноми, малі звірята, нехай тримаються тих, які дужчі і прудкіші, тобто левів, кентаврів,
єдинорогів, коней, велетнів та орлів. Ті, хто має добрий нюх, хай ідуть у перших рядах з
нами, левами, і винюхують ворога. Давайте, діліться на групи.
З веселим гамором та криками всі кинулись виконувати його наказ. Особливо
метушився один лев, який бігав туди-сюди, мовби дуже заклопотаний, та насправді
лише похвалявся кожному:
— Ви чули, що він сказав? "З нами, левами". Він мав на увазі себе і мене. "З нами,
левами". Ось за що я люблю Аслана: жодної пихи, жодного гонору. "З нами, левами" —
це значить з ним і зі мною.
Так тривало доти, доки Аслан не посадив на нього трьох гномів, одну дріаду, двох
кроликів та їжака. Це його трохи вгамувало.
Коли всі вже були готові (один великий вівчур допоміг Асланові вишикувати всіх у
належному порядку), то рушили з подвір'я через пролом у стіні. Спершу леви та собаки
нюшили у всіх напрямках, та ось один гончак узяв слід і загавкав. Далі не гаяли жодної
хвилинки: пси, леви, вовки та інші звірі помчали чимдуж уперед, водночас не
забуваючи пильнувати за вітром. Котрі ж не вміли так прудко бігати, розтяглися десь
на півмилі або й більше і з усіх сил наздоганяли тих, що попереду. Галас зчинився, мов
під час полювання на лисиць ув Англії, тільки у дзвінке гавкотіння гончаків час від
часу вривався рик другого лева, а інколи своїм глибоким та грізним голосом рикав
Аслан. Сліди ставали все чіткіші і переслідувачі мчали хутчіше й хутчіше. Й ось коли
вони минули останній поворот вузької звивистої улоговини, до звуків гонитви додалися
інші, і Люсі їх почула. У тому галасі змішалися вигуки, зойки та зудари металу об
метал.
Як тільки вони пробігли долину, дівчинка одразу зрозуміла, звідки цей гамір. Там
супроти великої гурми потвор, яких Люсі ото бачила минулої ночі, відчайдушно
боролося Асланове військо на чолі з Пітером та Едмундом. Тепер, при денному світлі, ті
почвари виглядали такими страшними, злими та потворними, що просто жах.
Здавалося, їм не було числа. Пітерова дружина стояла спинами до наших друзів: вояків
залишилось так мало! Поле битви вже геть усіяли кам'яні фігури: Чаклунка вочевидь
знову пустила в хід свою паличку. Проте зараз вона не могла до неї вдатися і билася з
отим довгим кам'яним ножем. Вона саме напала на Пітера. Обоє безперервно
крутились і звивались одне побіч одного. Люсі не могла збагнути, що там діється. Вона
тільки бачила, що кам'яний ніж та Пітерів меч миготять у повітрі так швидко, наче
супротивники орудують щонайменше трьома ножами і трьома мечами водночас. Пітер
та Чаклунка перебували якраз у центрі бойовиська, а по обидва боки, бачила Люсі,
точився запеклий бій.
— Стрибайте, діти! — крикнув Аслан і дівчатка миттю скотилися з його спини
наділ.
Далі грізний рик струсонув усю Нарнію, від ліхтаря на крайньому заході до
узбережжя моря на сході, і велетенський звір стрибнув просто на Білу Чаклунку. Вона
обернулася — і Люсі побачила жах та безмежний подив, що з'явилися на її обличчі,
коли ото уздріла перед собою Аслана. Тієї ж миті вони сплелися в один клубок, а всі
створіння, яких Аслан визволив із замку Чаклунки, кинулись у бій. Гноми билися
бойовими топірцями, собаки вишкірили ікла, велет поціляв враже кодло довбнею, та й
під його могутніми ногами знайшов свій кінець не один десяток неприятелів, а ще
рогаті єдинороги та кентаври з важкими копитами, до того ж озброєні мечами, одним
стрімким ударом зім'яли супротивника. І Пітерова бойова дружина, що вже було
стомилася і геть утратила сили, миттю ожила духом і злилася з підмогою, що ото
наспіла, у радісному вигукові "ура!", а вражі лави перелякано заверещали і
розсипались хто куди. І луна від битви покотилася по лісі від краю до краю.
Розділ 17. Полювання на Білого Оленя
За кілька хвилин бій скінчився. Більшість неприятелів було зметено одразу, лиш
тільки з'явився Аслан зі своїм воїнством. Уцілілі ж рештки, збагнувши, що Чаклунки
вже немає з ними, частинно здавалися, а частинно кинулися навтьоки. Люсі побачила,
як Пітер з Асланом привітали один одного міцним потиском рук Люсі здивувалася, бо
Пітер дуже змінився: його обличчя було таке бліде й суворе і виглядав він значно
старшим.
— Це Едмунд нас виручив, Аслане, — розповідав Пітер. — Ми не дали б собі ради,
якби не він. Чаклунка навсібіч обертала наші лави у камінь. Та Едмунда це не спинило.
Він прорвався до неї, поваливши по дорозі трьох велетенських людожерів, а вона якраз
зібралась перетворити на камінного боввана одного із твоїх леопардів. Едмунд миттю
зорієнтувався і всю силу свого меча спрямував не на саму Чаклунку, а на її чарівну
паличку, бо інакше він теж став би статуєю. Інші вояки якраз і припускалися цієї
помилки. Коли паличка розлетілася на тріски, у нас з'явилася надія. Та якби ми до того
стільки не втратили… Едмунд дуже понівечений. Треба підійти до нього.
Вони знайшли Едмунда одразу за лінією бою під опікою пані Бобрихи. Хлопець
лежав увесь залитий кров'ю, з відкритими устами, а обличчя його вже аж позеленіло.
— Швидше, Люсі! — промовив Аслан.
Й отоді Люсі чи не вперше за увесь час згадала про той цілющий бальзам, який
отримала у подарунок від святого Миколая. Руки дівчинки тремтіли, вона ніяк не могла
відкоркувати плящинку та ось оволоділа собою і влила кілька крапель братові до рота.
— Там є інші поранені, — нагадав Аслан дівчинці, але вона й далі не відривала очей
від Едмундового блідого обличчя, чекаючи, коли нарешті подіють ліки.
— Так, я знаю, — невдоволено відгукнулась Люсі, — але зачекай хвильку.
— Донько Єви, — цього разу голос Аслана прозвучав доволі суворо, — інші також у
дуже важкому стані. Скільки ж їх має померти через Едмунда?
— Ой, вибач, Аслане, — спохопилась Люсі.
Вона швидко підвелася і пішла услід за ним. Наступних півгодини вони мали багато
роботи: Люсі обходила поранених, поїла їх цілющим бальзамом, а лев повертав до
життя тих, кого перетворено на камінь. Та ось Люсі звільнилася і змогла повернутися
до Едмунда: хлопець уже звівся на ноги, а рани геть загоїлися. Брат давно — о,
здається, цілу вічність — не виглядав так добре, як тепер. Фактично, оце нарешті,
відколи став ходити до тієї школи, де почав був сходити з правильної дороги, він знову
став самим собою і міг сміливо дивитися всім у вічі. Й отут, на полі бою, Аслан
посвятив його у лицарі.
— Чи знає він, — зашепотіла Люсі до Сюзан, — що Аслан зробив заради нього? Чи
знає він, у чому насправді полягала угода з Чаклункою?
— Чш-ш! Ні. Звичайно, ні, — відказала Сюзан.
— А чи не варто йому про це розповісти? — не могла заспокоїтись Люсі.
— Ні. В жодному разі, — відповіла Сюзан. — Це буде надто прикро для нього.
Поміркуй, що ти відчула б, якби опинилася на його місці.
— І все ж, гадаю, він мав би знати, — стояла на своєму Люсі. Проте в цю мить хтось
підійшов до них і розмова припинилася.
Тієї ночі вони ночували просто неба, де їх застало смеркання. Як Асланові вдалося
усіх нагодувати, цього я не знаю, проте невдовзі вони повмощувалися на траві за
духмяним гарячим чаєм. Було десь близько восьмої вечора.
Зранку вони рушили на схід. Їх шлях пролягав по березі великої річки. Третього
дня, десь пополудні, вони дійшли до її гирла. На пагорку височів замок Кеа-Перевел,
унизу ж перед мандрівниками відкрилася піщана долина зі скелями та маленькими
калюжками солоної води, у якій траплялися водорості. Пахло морем й об берег раз по
раз розбивалися синювато-зелені хвилі. І… і крики чайок! Ви чули їх? Пригадуєте?
Увечері, опісля вечері, наша четвірка знову повернулась на пляж. Діти
пороззувались, поскидали панчохи і босоніж побігали собі по чистому піску. А
наступний день готував для них великі врочистості: у Великій Залі Кеа-Перевел (яка ж
чудова була та Зала: вирізьблена зі слонової кості стеля, прикрашена павичевими
перами західна стіна, двері зі східного боку, що виходили просто на море!), у
присутності усіх друзів, під звуки фанфар, Аслан урочисто коронував дітей і під гучні
вигуки "Хай живе король Пітер!", "Хай живе королева Сюзан!", "Хай живе король
Едмунд!", "Хай живе королева Люсі!" підвів їх до чотирьох тронів.
— Хто у Нарнії коронований на короля чи королеву, той завжди буде тут правити.
Достойно розпоряджайтеся покладеною на вас владою, сини Адамові! Володарюйте
гідно, доньки Євині! — промовив Аслан.
Східні двері були широко відчинені і з них до зали долинали голоси сирен і
тритонів, що припливли до берега співати хвалу новим королям та королевам.
Посівши трони, взявши у руки скіпетри, діти роздавали винагороди та почесті всім
своїм друзям: фавну Тамнасу, бобрам, велетню Гатилобафіну, леопардам, добрим
кентаврам і добрим гномам, левові. Цілу ніч у Кеа-Перевел тривало величне свято:
спершу була пишна учта, потім розпочалися танці. Скрізь поблискувало золото, вино
лилося рікою, а до музики, що звучала у замку, долучалися дивовижні солодкі й
сумовиті співи жителів моря.
Та ось коли веселощі сягли апогею, Аслан непомітно вислизнув із замку. Діти
помітили його відсутність, але не ставили жодних питань, бо пан Бобер устиг був їх
попередити:
— Він приходитиме і йтиме. Якогось дня ви бачитимете його, а іншого не зможете.
Він не любить бути до чогось прив'язаний, та й, зрештою, має інші країни, що
потребують його присутності. Отож не турбуйтеся: він буде навідуватись до нас. Лиш
не чиніть на нього тиск. Знаєте-бо: він дикий і вільний. Не те що приручений лев.
Ось тепер, як бачите, наша історія добігає кінця — але не так одразу, звісно. Королі
й королеви славно правили Нарнією і їхнє правління було тривалим та щасливим.
Спершу їм довелося витратити багато часу на розшуки решток війська Чаклунки, аби їх
усіх знешкодити. І справді, злі сили, що ото поховались у диких лісових нетрях, ще
довго давалися чути: то тут нашкодять, то там щось ізнищать, то вовкулака об'явиться,
то з'являться чутки про якусь ярижницю. Та настав час, коли увесь той набрід було
прогнано дорешти. А наші друзі творили справедливі закони, берегли мир, охороняли
добрі дерева від непотрібного вирубування, дозволяли молодим гномам та сатирам не
ходити до школи, й узагалі поставили на місце всіх пройдисвітів та хитрунів, натомість
підтримували тих, які жили чесно і вміли шанувати інших. А ще вони прогнали геть із
Нарнії недобрих велетнів (які були зовсім не такі, як велет Гатилобафін), коли ті
наважились перетнути її північний кордон. Крім того, уклали дружні угоди із
заморськими країнами, нанесли їм дружні візити і, в свою чергу, приймали їхні
державні делегації.
А самі володарі з роками виросли і змінилися. Пітер став високим кремезним
чоловіком, відважним воїном і його звали король Пітер Чудовий. Сюзан виросла і
перетворилась у гінку ставну граціозну жінку. Чорне як смоль волосся спадало їй
майже до ніг. Багацько королів із заморських країн надсилали своїх послів і прохали її
руки і серця. А називали її Сюзан Лагідна. Едмунд з роками зробився серйозним
чоловіком. Тепер він навіть володів більшою розважливістю, ніж Пітер, і до нього усі
зверталися за доброю порадою. Його прозвали король Едмунд Справедливий. А от
золотоволоса Люсі так і залишилась милою веселункою-щебетушкою, і принци з усіх
королівств жадали, щоб вона стала їхньою королевою. Народ Нарнії звав її королева
Люсі Доброчесна.
Так вони собі жили-поживали — радісно і щасливо. Коли ж часом і згадували про
своє колишнє життя у нашому світі, то радше як згадують сон. Та ось якось Тамнас
(тепер уже літній і дещо огрядний фавн) спустився вниз по ріці і приніс усім звістку, що
в його стороні знову з'явився Білий Олень — той самий, який здатний виконати будьяке ваше бажання, якщо його спіймати. Отож королі й королеви, осідлавши коней, у
супроводі найближчих із почту, під звуки мисливських рогів та гавкіт гончаків, рушили
у Західний Ліс за Білим Оленем. Невдовзі побачили його і щосили помчали за ним. А
він прудко утікав од них, перелітаючи через яруги, продираючись крізь лісові хащі.
Мисливці гнали і гнали, аж коні потомилися, аж почт геть відстав, аж залишилось
тільки їх четверо: королі й королеви. І тут Олень пірнув у гущавину. Було очевидно, що
коні в жодному разі не зможуть туди пробратися. Відтак король Пітер промовив (а
тепер вони розмовляли між собою зовсім в інший спосіб, так довго вже будучи
королями та королевами):
— Висока родино, маю для вас пропозицію залишити тут наших коней і далі пішо
іти за ним у чагарник. Слово честі: за всі свої роки я ніколи не полював на такого
шляхетного звіра.
— Сір, — погодилися решта, — ми поділяємо Вашу думку.
Отож вони спішилися, прив'язали коней до дерев і рушили у гущавину. Невдовзі
королева Сюзан мовила:
— Високе товариство, що за чудасія? Здається, я побачила залізне дерево.
— Мадам, — звернувся до неї король Едмунд, — якщо Ви приглянетеся ліпше, то
побачите, що це залізний стовп із ліхтарем угорі.
— Присягаюсь Лев'ячою Гривою, дивна вигадка — поставити ліхтар отут, серед
густих височенних дерев. Навіть якби він і світився, хто б його побачив? — сказав
король Пітер.
— Сір, — озвалась королева Люсі, — напевно, коли цей стовп із лампою тут
ставили, дерева були меншими, або їх було мало, або взагалі не було. Адже цей ліс
молодий, а залізний стовп — старий.
Вони стояли й розглядали його зусібіч. Згодом король Едмунд зауважив:
— Я не знаю, у чому справа, але ця лампа на стовпі якось дивно впливає на мене.
Мені здається, що я бачив її раніше. Мовби це було у сні, або у сні, який наснився у сні.
— Сір, — загомоніли всі разом, — з нами теж таке діється.
— І це ще не все, — промовила королева Люсі. — Бо мені не дає спокою думка, що
за цим ліхтарем з нами або розпочнуться якісь дивовижні пригоди, або щось серйозно
зміниться у нашому житті.
— Мадам, — погодився з нею король Едмунд, — я теж маю таке передчуття.
— І я, високий брате, — кивнув головою король Пітер.
— І я також, — сказала королева Сюзан. — Тому, гадаю, нам треба повернутися до
наших коней і більше не полювати на Білого Оленя.
— Мадам, — відповів король Пітер, — уклінно прошу вибачити мене, проте відколи
учотирьох правимо у Нарнії, узявшись за якусь важливу справу — хай це були битви,
рицарські турніри, акти правосуддя чи інші подібні речі, — ми ніколи не кидали її
напівдорозі. Навпаки, все, чим ми займались, завжди доводилося до кінця.
— Сестро, — повела далі королева Люсі, — мій вінценосний брат має слушність.
Гадаю, нас чекатиме хіба сором, коли через якісь страхи чи передчуття ми
повернемось й упустимо цю дивовижну здобич, яка трапилась нам на цих ловах.
— Ось що я вам скажу, — промовив король Едмунд. — Мене сповнює бажання
дізнатись, що усе це значить, отож із власної волі я назад не повернуся, навіть якби
мені запропонували найдорогоцінніший камінь, який будь-коли знаходили у всій Нарнії
та на Островах.
— Тоді, в ім'я Аслана, — виголосила королева Сюзан, — якщо ви усі згідні, рушаймо
далі і гідно приймімо те, що випаде на нашу долю.
Після цих слів наші королі та королеви заглибилися у гущавину. І заки вони ще
пройшли із десять кроків, всі раптом пригадали, що те, що вони ото щойно бачили,
називається вуличним ліхтарем, а ще за двадцять кроків збагнули, що борсаються вже
не в гілляччі, а пробираються поміж шуб. А наступної миті всі вінценосні особи
висипались із дверцят шафи у порожню кімнату і були це вже не королі та королеви у
мисливських строях, а Пітер, Сюзан, Едмунд та Люсі, одягнені, як колись, у своє
стареньке вбрання. Був той самісінький день і та саміська година того дня, коли вони
заховались у шафі. Пані Макреді та відвідувачі ще гомоніли у коридорі, та, на щастя, до
порожньої кімнати не заходили і дітей там не застали.
І це вже був би кінець цілої історії, якби діти не відчули, що повинні пояснити
професорові, куди поділися чотири шуби зі шафи. Професор, який був чудовою
людиною, не обізвав їх ані дурнями, ані брехунами, а повірив у все, що вони розповіли.
— Ні, — сказав він. — Гадаю, не варто взагалі повертатися через шафу по ті шуби.
Ви не потрапите знову до Нарнії цим шляхом, так само не скористаєтесь більше тими
шубами, навіть якби і потрапили! Га? Що? Так, звичайно, колись ви знову повернетесь
у Нарнію. Хто коронований у Нарнії, завжди буде там королем чи королевою. Лише не
пробуйте дістатися туди тим же способом удруге. Та й узагалі: не намагайтеся туди
потрапити. Це станеться несподівано. І не розбалакуйте багато про це, навіть між
собою. Не розповідайте про це нікому, доки не переконаєтесь, що ваш співрозмовник
пережив щось схоже на ваші пригоди. Що? Звідки знатимете? О, ви добре знатимете. Ті
люди розповідають дивні речі, ба навіть погляди їхні видають таємницю. Нехай же ваші
очі будуть відкриті. О Господи, і чого їх у тих школах навчають?
Й ось тепер справді пригоди зі шафою добігли кінця. Та якщо професор мав
слушність, то пригоди з Нарнією лише розпочиналися.
Хроніки Нарнії — 3. Кінь і хлопчик
Клайв Степлз Льюїс
Клайв Стейплз Люїс
Хроніки Нарнії. Книга 3. Кінь і хлопчик
Розділ 1. Як Шаста подався у мандри
Історія ця розповідає про те, що трапилось у Нарнії і Калормені та у навколишніх
землях у Золотий Вік, коли Пітер був Верховним Королем, а його брат та сестри —
підлеглими йому володарями.
У ті часи, далеко на півдні Калормену, на узбережжі невеликої морської затоки,
жив собі бідний рибалка на ймення Аршиш, а разом з ним хлопчина, який називав його
батьком. Хлопця звали Шаста. День за днем Аршиш на світанку виходив на човні у
море рибалити, а в полудень запрягав свого осла у хуру, завантажену рибою, та й їхав
десь милю чи трохи більше на південь до села, аби продати улов. Якщо риба
спродувалась добре, рибалка повертався додому у погожому настрої і не чіпав Шасту.
Проте коли Аршишу не таланило, він негайно знаходив причину, аби досікатись до
хлопця і навіть відлупцювати його. А причепитись завжди було до чого, бо Шаста мав
повно-повнісько роботи — лагодив та промивав риболовні сіті, готував вечерю та
прибирав хатинку, у якій вони обоє жили.
Шаста ніколи не намагався дізнатися, що діється у південній стороні. Раз чи двічі
він з Аршишем бував у селищі і знав, що там немає нічого цікавого. На вулицях він
стрічав чоловіків, які виглядали так само, як його батько: вони були вбрані у довгі,
давно не прані халати, дерев'яне взуття із задертими носаками, тюрбани, всі як один
носили бороди і полюбляли вести довгі нудні балачки, ніби навмисне розтягуючи
слова. Зате хлопцеві не давало спокою, що криється за північним видноколом. Зі
селища ніхто не їздив у той бік, а самому йому нізащо б не дозволили туди податися.
Коли Шаста залишався сам, він умощувався на порозі і лагодив сіті, а погляд його
прикипав до північного пругу. Однак з порогу хатини годі було щось побачити, хіба
лише два порослих травою пагорби та пруг неба над ними, та зграйку птахів, що часом
пролітала угорі.
Коли поруч сидів Аршиш, Шаста запитував його: "Батьку, що там, за отим
пагорком?". І якщо рибалка був у злому гуморі, то міг відважити хлопцеві потиличника,
буркнувши при цьому: "Займайся ліпше справою". Та бувало, на Аршина сходив мирний
настрій, і тоді він казав: "О мій сину, не піддавайся спокусам. Бо як кажуть мудрі люди:
"Ліпше горобець у руці, як журавель в небі"".
Шасті здавалося, що за пагорбом криється якась дивовижна таємниця, а батько
хоче приховати це від нього. Насправді рибалка відбувався примовками, бо сам не знав,
що там, у північній стороні, діється. Зрештою, він цим зовсім не переймався, бо мав
доволі практичний розум.
Та якось з Півдня до хатини рибалки прибув незнайомець. Він зовсім не був схожий
на чоловіків, яких Шаста бачив у селі на торговиці. Під ним гарцював баский, сірий у
яблуках, жеребець з шовковою гривою і пишним хвостом, а стремена й вуздечка були
оздоблені сріблом. Чоловік мав на собі сталеву кольчугу, а на шовковому тюрбані
поблискував гострий вершечок бойового шолома. На боці у гостя висів кривий ятаган,
за спиною був круглий мідний щит з численними маленькими виступами, а правиця
міцно стискала списа. Незнайомець був смаглявий з виду, проте Шасту це особливо не
здивувало, бо так виглядали усі калорменці. А от що відразу впало хлопцеві у вічі, то це
розкішна борода гостя, пофарбована в темно-червоний колір і намащена дорогою
запашною оливою. Аршиш, побачивши на руці чужинця золотий браслет, одразу
збагнув, що перед ним тархан або якийсь великий пан. Рибалка впав перед ним на
коліна і подав Шасті знак зробити так само.
Вершник зажадав притулку на ніч, і рибалка, звісно, не міг йому відмовити. Все, що
було у домі найліпшого, подано тарханові до столу, хоча він, ясна річ, не здавав собі з
того справи. Шасті, як це не раз траплялося, коли в домі були гості, рибалка тицьнув
шматок хліба і витурив надвір. Хлопчина звичайно ночував тоді разом з ослом у тісній
повітці, накритій соломою. Та зараз було ще не так пізно, аби вкладатися спати, а крім
того, Шасті ніхто ніколи не казав, що підслуховувати негоже: хлопчина сів навпочіпки і
припав вухом до щілини у дерев'яній стіні, аби дізнатись, про що балакатимуть дорослі.
Й ось що він почув:
— А тепер, господарю, — мовив тархан, — я хочу купити твого хлопця.
— О мій пане, — відповів рибалка (коли крізь щілину долинув улесливий голос
Аршиша, Шаста одразу уявив собі, якого пожадливого виразу набуло при цих словах
його обличчя), — за які гроші твій слуга, бідак із бідаків, міг би продати в рабство свою
єдину дитину, плоть від плоти своєї? Бо сказав мудрець: "Для бідняка дитина — розрада
єдина".
— Хай навіть так, — сухо відповів гість, — але инший мудрець сказав: "За брехуном
канчук плаче". Не личить твоїй сивині неправда. Хай там що, але цей хлопець не син
тобі, бо ти сам чорнявий і на виду смаглявий, як і я, а він русявий та блідолиций, як ті
прокляті варвари з далекої Півночі.
— Як каже народна мудрість, — сповільна проказав рибалка, — брехня без ніг,
довго не встоїть. Що ж, знай, о мій суворий гостю, що скрайня бідність не дозволила
мені одружитися і мати дітей. Але того року, коли Тісрок (хай живе вічно!) вступив на
престіл, якось уночі богам забаглося забрати у мене сон. Отож я звівся зі свого ложа в
оцій хатині і вийшов на берег моря, аби трохи перейтися й освіжитися. Я дивився на
воду, у якій відбивався повний місяць, з насолодою вдихав прохолодне нічне повітря,
аж раптом з боку моря почув звуки, схожі на плюскіт весел. Згодом до мене долинув
слабкий крик. Невдовзі із припливом на берег викинуло вутлого човна. У човні лежав
виснажений спрагою й голодом чоловік, який, виглядало, щойно віддав духа — тіло ще
зберігало тепло. На дні човна лежав шкіряний бурдюк, у якому вже не було ні краплі
води, а поруч із бурдюком попискувало дитинча. "Немає сумніву, — сказав я собі, —
цим нещасним довелося втікати з корабля, що розбився об підводні скелі. Й ось, о
мудрий божий промисел, старий пожертвував себе, аби врятувати життя дитині, і
віддав духа біля самого берега". Отож пам'ятаючи, що боги не залишають без нагороди
тих, хто допомагає ближнім у потребі, а також із міркувань милосердя, бо твій слуга є
людиною м'якого серця…
— Облиш усі ці пишні самовихваляння, — обірвав старого тархан. — Досить того,
що ти забрав дитину і тепер маєш із хлопця удесятеро більше зиску, аніж вартує його
щоденний кусник хліба, — це цілком очевидно. А тепер назови свою ціну, бо я втомився
від твоїх теревенів.
— Мудро єси сказав, — відповів Аршиш, — що праця цього хлопця має для мене
неоціненну вартість. І це слід врахувати при укладанні угоди. Бо якщо я продам
хлопчиська, то змушений буду купити чи винайняти когось иншого, аби той виконував
його роботу.
— Я дам тобі за нього п'ятнадцять кресцентів, — поклав ціну тархан.
— П'ятнадцять! — вражено вигукнув Аршиш. У його голосі звучала образа і
невдоволення. — П'ятнадцять! За мою опору у старості та світло очей моїх! Не чини
глуму над моєю сивою бородою, навіть якщо ти тархан. Моя ціна — сімдесят.
Тут Шаста підвівся і навшпиньки подався геть. Він довідався усе, що хотів. Хлопець
не раз чув у селі, як провадять торг, і знав, що буде далі. Шаста не сумнівався, що
Аршиш урешті-решт продасть його за суму значно більшу, ніж п'ятнадцять, але
набагато меншу, ніж сімдесят кресцентів. Хлопець так само знав, що рибалка і тархан
сперечатимуться не одну годину, доки дійдуть обопільної згоди.
Вам, мабуть, годі уявити, які почуття охопили Шасту. Бо якби ми з вами раптом
почули, що наші батьки збираються продати нас у рабство, то напевно зреагували б поиншому Та, по-перше, дотеперішнє життя хлопця мало чим різнилося від рабства —
хтозна, а може, вельможний чужоземець ставитиметься до нього ліпше, ніж Аршиш.
По-друге, історія про те, що його знайшли у човні, сповнила серце Шасти хвилюванням
і — полегшенням: хлопця-бо часто гнітило, що він не відчував любови до рибалки, хоч
як того прагнув. Шаста таки знав, що синові належиться любити свого батька. А тепер
виходить, що він не має нічого спільного з Аршишем. Із його серця мовби тягар
звалився. "А я міг бути кимось иншим! — подумав хлопець. — Наприклад, сином самого
тархана… або й Тісрока (хай живе вічно!)… або бога!"
Роздумуючи над цим, він вийшов на лужок перед хатиною. Наближалися сутінки,
на небі вже з'являлися зірки, проте західний край овиду ще освітлювали скісні сонячні
промені. Поруч пасся кінь чужинця, вільно прив'язаний до металевого кільця,
закріпленого на стіні ослячої стайні. Шаста підійшов до коня і поплескав його по шиї.
Той знай пощипував траву, не звертаючи на хлопця жодної уваги.
Тут Шасті спало на гадку:
— Цікаво було би знати, що за чоловік отой тархан, промовив він уголос. — А може,
він добрий? Деякі раби у панських палацах б'ють байдики, гарно вбираються і щодня
їдять м'ясо. Колись він візьме мене на війну, а я врятую йому життя… тоді він дарує
мені волю і назве своїм сином… і подарує палац, колісницю та обладунки із криці… А
коли цей тархан — чоловік недобрий, жорстокий? Ото закує мене у ланцюги і пошле
працювати під палючим сонцем. Дізнатися б… Але як? Б'юсь об заклад, кінь добре знає
свого господаря. Тільки якби він міг розказати…
Кінь підняв голову. Шаста погладив його оксамитовий ніс і промовив:
— Ох, якби ти міг говорити, друже.
Хлопцеві на мить здалося, що йому примарилося, бо кінь низьким тоном виразно
вимовив:
— А я можу.
Шаста вражено глянув на коня і зустрівся з його великими очима. Від подиву очі
хлопця зробилися круглі й великі, як кінські.
— Як ти навчився розмовляти? — здумів хлопець.
— Чш-ш, не так голосно, — відповів кінь. — Там, звідки я прибув, майже кожен звір
розмовляє.
– І де ж це? — поспитав Шаста.
— У Нарнії, — відповів кінь, — у благословенній країні Нарнії, де верескові
полонини та чебрецеві долини, де чисті річки і співочі струмки, де прохолодні печери
та густі пущі, У яких видзвонюють своїми молоточками гноми. Яке то солодке повітря
Нарнії! Година там ліпша за тисячу років у Калормені.
Кінь скінчив і тихо заиржав чи, радше, сумно зітхнув.
— А як ти потрапив сюди? — порушив тишу Шаста.
— Мене викрали, — сказав кінь, — чи полонили — називай як хочеш. Я був тоді ще
лошам. Мати застерігала мене, аби не заходив аж на південні узгір'я Верхоландії. але я
не звертав уваги на її слова. І, присягаюсь Лев'ячою Гривою, я заплатив за свої
вибрики сповна. Усі ці роки я служив людям як раб, ще й мусив приховувати свою
справжню природу, вдаючи зі себе безмовного телепня, як їхні коні.
— А чому було не розповісти, хто ти насправді?
— Та тому, що я не такий дурний, ось чому. Якби вони довідались, що я можу
розмовляти, то зробили би з мене ярмаркового блазня, й охороняли б як зіницю ока. І я
ніколи не зміг би втекти.
— А чому… — знову хотів щось спитати Шаста, але кінь перебив його.
— Послухай, — мовив він, — годі марнувати час на розпитування. Ти хотів дізнатись
про мого господаря тархана Анрадина. Так ось: він недобра людина. Ні, до мене, звісно,
він ставиться гарно, бо бойовий кінь коштує дорого, але тобі ліпше вмерти, аніж стати
невільником у його домі.
— Тоді треба втікати, — вимовив Шаста, блідий як полотно.
— Так, звичайно, — погодився кінь. — Чому б нам не податися разом?
— Ти що, теж збираєшся втікати? — пожвавішав Шаста.
— Звісно, але тільки якщо ти підеш зі мною, — відповів кінь. — Так ми обоє
зможемо врятуватись. Бачиш, якщо я мандруватиму сам, то будь-хто, хто трапиться на
шляху, подумає, що я заблукав, а відтак схоче мене спіймати. А коли на моїй спині
вершник, я можу їхати хоч через цілий Калормен. Ти можеш мені допомогти. Та й,
якщо добре подумати, тобі не вдасться самому далеко втекти, бо у твоїх ногах мало
сили (і що за недоладні кінцівки у цих людей!), тебе швидко наздоженуть і схоплять. А
зі мною ти легко переженеш будь-якого калорменського коня. Оце вже я тобі можу
принести користь. До речі, сподіваюся, ти вмієш їздити верхи?
— Аякже, — сказав Шаста, — принаймні, я їздив на ослі.
— На чому? — згірдливо, з насміхом перепитав кінь. (Принаймні, саме це він хотів
спитати. Насправді-то у нього вирвалося щось, що нагадувало: "На чо-іго-го-го-му?". У
речистих коней завжди підсилюється конячий акцент, коли їх щось дратує.)
— Инакше кажучи, — вів далі кінь, — їздити верхи ти не вмієш. Гм, погано.
Доведеться мені вчити тебе у дорозі. Гаразд, коли так, то, може, бодай умієш падати?
— Гм, мені здається, падати вміє кожен, — відповів Шаста.
— Я мав на увазі чи можеш ти впасти і встати без крику і сліз, чи можеш знову
сісти на коня, знову впасти, але не боятись.
— Я… я спробую, — вимовив Шаста.
— Бідолаха, — злагіднів кінь. — Я забув, що ти ще лишень лошатко, тобто хлопчик.
З часом із тебе вийде добрий вершник. А зараз… мусимо зачекати, доки ті двоє у хатині
не поснуть, тоді рушимо. Гаразд, давай подумаємо. Мій тархан прямує на Північ до
великого міста, до самого Ташбану, до двору Тісрока…
— Зачекай, — вражено вимовив Шаста, — а чому, згадуючи ім'я Тісрока, ти не
додав "хай живе вічно"?
— З якого це дива? — фуркнув кінь. — Я вільний нарнієць. Чого мені повторювати
те, що говорять раби і дурні? Я не хочу, щоб він жив вічно, та й знаю, що так не може
бути, навіть якби я того й бажав. Зрештою, виглядає, що теж походиш з вільної Півночі,
то навіщо нам ці південні звички? Ліпше повернімось до нашої розмови. Як я вже
казав, мій вершник прямує на Північ, до Ташбану.
— Отже, це означає, що нам найліпше податись на Південь?
— Ні, — заперечив кінь. — Він думає, що я безмовний та нерозумний, як усі його
коні. Гм, якби то я справді був такий, як вони, то, вирвавшись на волю, потім таки
повернувся б до своєї стайні або на своє пасовисько, тобто до його палацу. Звідси це два
дні дороги у південному керунку. Отам він і шукатиме мене. Йому ніколи не спаде на
гадку, що я з власної волі рушу на Північ. Так чи инак, а він, мабуть, вирішить, що хтось
із нашого села побачив його, простежив, де він зупинився, і вночі викрав мене.
— Гур-р-ра! — вигукнув Шаста. — Тоді вперед на Північ. Я все своє життя
страшенно хотів побувати на Півночі.
— Цілком зрозуміло, — мовив кінь, — бо це поклик твоєї крови. Я впевнений, що ти
народився на Півночі. Але заспокойся, не галасуй так. Вони, певно, якраз поснули.
— Може, я підкрадусь і перевірю? — запропонував Шаста.
— Добра думка, — погодився кінь, — тільки гляди, щоб тебе не схопили.
На цей час надворі уже добре стемніло. Все довкола стихло, було хіба чути, як хвилі
хлюпають об берег. Та Шаста цього не зауважував, бо чув їхній плюскіт, відколи себе
пам'ятав. Хлопець навшпиньках підійшов до дверей, але світла всередині не побачив.
Прислухався: за дверима панувала тиша. Тоді Шаста наблизився із протилежного боку,
там, де було єдине віконечко, підійшов до нього і сливе відразу почув знайоме
похропування старого рибалки. Шаста подумав, що коли все минеться щасливо, він
більше ніколи чутиме цього хропіння, і це вельми його втішило. Тамуючи подих, Шаста
обережно рушив геть, м'яко ступаючи по траві. До передчуття радісних змін долучився
жаль, який, однак, не міг змінити його рішення. Хлопець підійшов до ослячої стайні,
навпомацки знайшов під стіною ямку, у якій лежав ключ, відтак відчинив двері і взяв
сідло й упряж, що були там замкнені звечора. Наостанок Шаста нахилився і поцілував
у ніс ослика.
— Вибач, ми не можемо взяти тебе зі собою, — мовив він.
— Ху-у, прийшов, нарешті, — полегшена зітхнув кінь, коли Шаста повернувся. — Я
вже почав було хвилюватись, чи не трапилось чого.
— Я забрав зі стайні твої речі, — відповів хлопець. А тепер скажи, як їх на тебе
натягти?
Далі Шаста узявся запрягати коня, пильнуючи при цьому, аби нічого не брязнуло,
не задзвеніло, а кінь давав йому поради: "Підтягни-но попругу", "Намацай пряжку, ніні, нижче", "А тепер підкороти стремена". Коли справу було завершено, кінь промовив:
— Гаразд, послухай: про людське око нам потрібні віжки, але тобі зась пускати їх у
хід. Прив'яжи їх до сідельної луки, але вільно, так, аби я міг повертати голову як мені
забагнеться. І пам'ятай: ти їх не чіпатимеш.
— А для чого вони тоді? — здивувався Шаста.
— Взагалі для того, щоби мною правувати, — відповів кінь. — Та я маю намір
провадити сам, то ти, будь ласкав, тримай руки при собі. І ще одне: я не дозволяю тобі
хапати мене за гриву.
— Але послухай, — спробував заперечити Шаста, якщо я не триматимусь за віжки
чи за гриву, то як узагалі втримаюсь на тобі?
— Триматимешся ногами, — відказав кінь. — У цьому-бо суть доброї верхової їзди.
Якомога сильніше обійми мене колінами за тулуб. Та сядь рівно… рівненько як
жердина; лікті притисни до боків. До речі, а що ти зробив з острогами?
— Одягнув їх собі на ноги, ясна річ, — відповів Шаста. — Я знаю, для чого вони.
— Ну то зніми їх і поклади до сідельної сумки. Доберемося до Ташбану, то продамо
їх. Готовий? Що ж, пора: давай, сідай у сідло.
— О-о-о! Який-бо ти височезний! — засапався Шаста, бо з першої спроби у нього
нічого не вийшло.
— Я кінь — і все, — прозвучала гордовита відповідь. А ти вилазиш на мене, мов на
копицю сіна! Отак, тепер ліпше. А зараз сядь рівно і згадай, що я тобі казав. Так,
притисни коліна. Сміх та й годі: мені, який водив у наступ кавалерію і не раз вигравав
кінні перегони, доводиться мати на собі отакого горе-вершника, який тримається у
сідлі наче міх з картоплею! Та гаразд, гайда звідси, — і кінь добродушно захихотів.
Спершу вони рушили на Південь і дійшли до невеличкої річечки, яка несла свої
води до моря. Тут він потупцював і залишив у прибережному намулі кілька глибоких
чітких слідів, що вели на Південь. Та тільки-но мандрівці опинились на середині броду,
кінь рвучко повернув проти течії і рушив по річищу догори. Вони вже були доволі
далеко від хатини, але ще шмат дороги кінь пройшов по прибережній жорстві, аби не
залишилось жодних слідів, і нарешті видобувся на північний берег. Пройшли ще трохи
— і невдовзі усе, що досі знав Шаста, тобто хатина, самітнє дерево побіля неї, віслюча
стаєнка й устя річки, розчинилось у сірій імлі теплої літньої ночі. Тепер шлях провадив
їх угору і за якийсь час вони опинились на кряжі, який для Шасти завжди був межею
знаного йому світу. Глянувши перед собою, хлопець побачив порослу травою безмежну
широчінь — дику, безлюдну й вільну.
— О-го-го! — вихопилося У коня. — Який простір! Ось де можна розігнатись, о-ох!
— О-йой, не треба, — спохопився Шаста. — Ще ні! Я не вмію так… будь ласка,
конику… не знаю, як тебе звати.
— Бругу-гугу-бругу-гугі-га, — відповів кінь.
— Я ніколи не зможу цього вимовити, — сказав Шаста. — Можна, я буду називати
тебе Бругу?
— Гаразд… якщо инакше в тебе не виходить, то хай уже, — погодився кінь. — А як
називаєшся ти?
— Мене звати Шаста.
— Гм, — хитнув головою кінь, — оце справді йменнячко — язика зламаєш. Добре,
зараз розкажу тобі про галоп. Повір, галопом скакати набагато легше, ніж риссю
(звісно, якщо ти уявляєш, що воно таке), бо не треба увесь час підніматися й
опускатися у сідлі. Обхопи мене колінами за тулуб і дивися поміж мої вуха вперед.
Униз не дивись. Якщо відчуєш, що готовий злетіти з сідла, стисни мене міцніше
ногами, і випрям спину. Готовий? В ім'я Нарнії — вперед, на Північ!
Розділ 2. Пригоди розпочинаються
Наближався полудень. Шаста прокинувся від того, що відчув щось тепле і м'яке на
своїй щоці. Він розплющив очі і побачив перед собою довгий конячий писок. Кінь носом
делікатно намагався розбудити хлопця. Шаста пригадав, що було минулої ночі, сів і
тут-таки застогнав від болю.
— Ой, Бругу, — хлипнув він, — я геть розбитий. Ціле тіло болить, я не годен
поворухнутись.
— Доброго ранку, малий, — сказав Бругу. — Цього я й боявся. У тебе все ниє, так?
То знай: це не тому, що ти забився, падаючи. Зрештою, упав ти разів десять, не більше,
і то на м'яку травичку. Іго-го, та це забава і тільки! Ага, так: раз ти таки гепнувся
просто на кущ дроку. Але м'язи у тебе болять від верхової їзди — на перших порах так
буває. Гаразд, снідати будеш? Бо я вже поснідав.
— О-ох, дай мені спокій, — простогнав Шаста. — Кажу тобі, я не можу встати.
Але кінь, допомагаючи собі носом і копитом, таки змусив хлопця піднятися. Шаста
встав і роззирнувся довкола. Ззаду він побачив невеликий гайок, а просто перед ним
земля була всіяна якимись білими квітками. Вдалині виднілося море — инколи вітер
навіть доносив шум хвиль. Шаста ніколи не бачив моря з такої висоти — у його очах
з'явилося щире захоплення. Доки сягав зір, тягнулося морське узбережжя, білі хвилі
розбивалися об скелі, а над ними літали мартини. Припікало сонце. Шаста вдихав на
повні груди п'янке повітря і насолоджувався запахом трав і квітів. Річ у тім, що хатина,
у якій він виріс, і всі речі, що у ній були, міцно пропахли рибою. Спершу хлопець не
одразу усвідомив, чому йому так подобається тутешнє повітря, але далі зрозумів: у
ньому не було запаху риби. Поринувши у мрії, Шаста на якийсь час навіть забув про
свої синці та біль у м'язах. По якомусь часі хлопець обернувся до коня:
— Гей, Бругу, ти говорив про сніданок?
— Еге ж, — відповів Бругу. — Думаю, треба зазирнути у бесаги — там напевно щось
знайдеться для тебе. Ось вони, висять на дереві. Ти залишив їх там уночі, чи, радше, на
світанні.
Шаста понишпорив у торбах і справді знайшов там м'ясний паштет — правда, він
устиг трішки засохнути, жменю злиплих сушених фіґ. грудку зеленого сиру, невеличку
баклажку вина і трохи грошей, десь із сорок кресцентів. Йому ще не доводилось
тримати у руках таку суму.
Скривившись од болю, хлопець обережно вмостився під деревом і взявся до
паштету. Бругу тим часом скуб траву.
— Хіба це не злодійство — забрати чужі гроші? — спитав Шаста.
— О, — відказав кінь з повним писком, — Я ніколи про це не думав. Вільний
речистий кінь не повинен красти, це зрозуміло. Але тут ми в'язні, невільники у ворожій
країні. Отже ці гроші — військова здобич. Ну подумай: як нам инакше роздобути
поживу для тебе? Думаю, що ні ти, ні хто инший з людей, не їстимете те, що я, тобто
траву й овес.
— Ні, я не зможу.
— А ти хоч колись куштував?
— Так. Але я не можу цього проковтнути. Ти б теж не міг, якби був на моєму місці.
— Чудні ви створіння, люди, слабкі і чудні, — мовив кінь.
Шаста поснідав — йому ще ніколи в житті так не смакувало, — і Бругу сказав:
— Зараз знову мене осідлаєш, але спершу я досхочу поваляюсь, — й одразу
перекинувся на траву. — Ох, добре, ох, як добре, — задоволено кректав він, тручись
спиною об дерен та дриґаючи у повітрі копитами. — Ти, Шасто, також покачайся, —
фуркнув він, — це додасть тобі сил.
Але Шаста розсміявся:
— Ти так кумедно виглядаєш, коли лежиш на спині із задертими ногами!
— Що ж тут кумедного? — відповів кінь. Але наступної миті він раптом рвучко
крутнувся вбік, підняв голову і, затамувавши подих, пильно глянув Шасті у вічі: —
Справді, це виглядало смішно? — спитав він стурбовано.
— Еге ж, — усміхнувся Шаста, — ну і що?
— Думаєш, що речисті коні такого не роблять? — спитав Бругу. — Цієї штуки я
навчився від безсловесних коней. Буде прикро, якщо у Нарнії раптом виявиться, що я
нахапався багато низьких поганих звичок. Що ти про це думаєш, Шасто? Тільки чесно.
Не шкодуй мене. Як гадаєш, справжні, вільні коні… речисті… вони… качаються?
— Звідки мені знати? Та на твоєму місці я б цим занадто не переймався. Спочатку
нам треба добратися до тієї Нарнії. Ти знаєш дорогу?
— Мені відома дорога до Ташбану. Далі вже пустеля. Але не бійся, ми її подолаємо,
адже увесь час за орієнтир нам будуть гори. Уявляєш? До Нарнії, на Північ! Нас ніщо
не зупинить. Гм, коли чесно, я був би радий оминути Ташбан. Нам з тобою ліпше
триматись подалі від міст.
— Хіба не можна його обійти?
— Можна, але тоді доведеться зробити чималий гак, а відтак ми опинимось у
самому центрі країни, де на битих шляхах скрізь повно всякого люду. І звідтам я не
знаю дороги. Ні, ліпше пробиратись по узбережжі. Тут, на цих пагорках, можна
зустріти хіба овець, зайців та мартинів, ну і часом пастухів. Добре, пора рушати.
Шаста осідлав Бругу і з тяжкою бідою сів у сідло: м'язи у хлопця і далі
немилосердно нили. Та кінь жалів малого і ціле пополудне їхав м'якою ступою. Уже
сутеніло, коли мандрівники крутим путівцем спустились у долину. Там розташувалося
невелике сільце. Шаста зліз із коня і пішов у село, аби купити хліба, цибулі та редиски.
Кінь тим часом побіг кругом, полями, що потопали у сутінках, і зустрів хлопця на
другому кінці села. І так вони чинили щодругий вечір.
Шаста почувався дедалі ліпше, бо м'язи у нього з кожним днем наливалися силою,
тугішали, та й падав він уже не так часто. А проте й тепер Бругу буркотів, що Шаста
тримається у сідлі неначе лантух борошна:
— Знаєш, друже, навіть якби нам нічого не загрожувало, мені все'дно було би
соромно потикатися з тобою на широку дорогу.
Та попри нарікання, Бругу був терплячим учителем. Ніхто ж бо ліпше від коня не
може навчити їздити верхи. Шаста уже вмів скакати риссю, трюхикати підтюпцем,
стрибати через перепони і триматись у сідлі, навіть коли Бругу раптово зупинявся або
шарпався убік, бо саме так, пояснював він хлопцеві, доводиться діяти у бою. І Шаста
просив його розповісти про битви та війни, у яких Бругу возив на собі тархана. Бругу
ділився спогадами про небезпечні рейди, про те, як доводилося долати стрімкі річки,
про відчайдушні атаки та люті побоїща, коли бойові коні бились незгірше від людей, бо
це були несамовиті жеребці, яких навчено кусатись, хвицятись, зриватись дибки, коли
це потрібно, щоб усім тілом навалитись на ворога, своєю вагою у сотні разів
помноживши силу удару меча чи бойової сокири вершника. Проте Бругу не дуже
хотілося розповідати про війни, хоч як Шаста його просив.
— Не питай, юначе, — відмовляв він бувало. — Це були війни Тісрока, а мене
використовували у них як раба, як безсловесну тварину. Коли доведеться захищати
Нарнію, коли я боротимусь як вільний кінь разом зі своїм народом — оце будуть історії,
варті уваги. Нарнія, Північ! Іга-га-га! Бру-гу!
Шаста швидко зрозумів, що коли Бругу так говорить, треба готуватись до галопу.
Вони мандрували уже кілька тижнів. Позаду лишалися затоки, річки та селища —
Шаста просто згубив їм лік. Й ось пізно увечері, добре виспавшись за цілий день,
мандрівники знову рушили в дорогу. Пагорки залишились позаду і вони виїхали на
розлогу рівнину. За якоїсь пів милі ліворуч чорнів ліс. Праворуч, теж десь на відстані
пів милі, за піщаними дюнами ховалося море. Бругу й Шаста вже добру годину трусили
по узбережжю, чергуючи рись із легким чвалом, коли кінь раптом став мов укопаний.
— Що там? — спитав Шаста.
— Чш-ш! — принишк Бругу. Він водив головою навсібіч і пряв вухами. — Ти нічого
не чуєш? Послухай.
— Наче кінь… десь під лісом, недалеко від нас, — мовив Шаста, якусь хвилю пильно
прислухаючись.
— Кінь, справді, — стишено мовив Бругу. — Мені це не подобається.
— Може, якийсь селянин вертає додому так пізно? — позіхаючи, проказав хлопець.
— Не забивай мені баки! — заперечив Бругу. — Селяни так не їздять. А кінь
напевно не з ферми. Хіба не чуєш? Він чудово виїжджений, вишколений. Та й вершник
дуже вправний. Кажу тобі, Шасто: це тархан. Тільки не на бойовому жеребці — той
ступав би легше, а на породистій кобилі.
— Гм, не знаю, хто це, але зараз він зупинився, — зауважив Шаста.
— Так, — підтвердив Бругу. — І чого б йому робити зупинку якраз тоді, коли й ми
стали? Шасто, хлопче, по-моєму, хтось нас пасе.
– І що робити? — прошепотів Шаста. — Думаєш, він також нас помітив, як ми його?
— Ні, тут нічого не видно, а коли занишкнемо, то й не почує, — відповів кінь. —
Дивись-но: хмара суне. Зараз вона закриє місяць і ми тихенько спустимося до моря.
Там, коли що, можна сховатись за дюнами.
Вони ще трішки почекали, а тоді дуже обережно стали сходити на берег.
Без місяця навколо зробилося темно хоч в око стрель. Вони нічого не бачили за два
кроки перед собою. Шаста саме подумав: "Тут уже мали б бути дюни". Та наступної
миті його серце шугнуло в п'яти: десь попереду у пітьмі пролунав протяжний рик. Від
цього звуку кров стигла в жилах. Бругу крутнувся дзиґою і рвучко повернув назад.
— Що це? — вихопилося у Шасти.
— Леви! — не повертаючи голови, відповів Бругу.
Якийсь час було чути лише, як копита відбивали галоп. Далі Бругу із плюскотом
влетів у воду, перетнув широку плитку заводь і лише на протилежному березі нарешті
спинився. Шаста побачив, що кінь весь укрився потом і тремтів як осиковий лист.
— У воді вони загублять наш слід, — важко відсапнув Бругу, коли врешті зміг
говорити. — Тепер можна трохи збавити хід.
Щойно вони рушили, кінь заговорив знову:
— Шасто, мені страшенно соромно. Я дав драпака як остання безсловесна
калорменська конячка. Гай-гай, у той момент я взагалі забув, що маю дар мови. Мене
не лякають мечі, списи, стріли, але ці звірі… досить почути їх рик, як утрачаєш голову.
Добре, їдьмо далі.
Та не встиг він це сказати, як рик пролунав зовсім близенько, десь із боку лісу, і
кінь знову зірвався у галоп.
– Їх там два, — ледве вимовив Бругу.
Вони з усіх сил гнали вперед. Левів більше не було чутно. Та ось Шаста
стрепенувся:
— Слухай! Той кінь зараз побіч нас. Зовсім близько, можна поцілити каменем.
— Дуж-же добр-ре, — прохрипів Бругу. — Тархан… має меча… він розправиться з
левами… це порятунок.
— Але ж Бругу, — вигукнув Шаста, — хіба не все одно — зжеруть нас леви чи
схопить тархан? З дощу та під ринву! Мене напевно повісять за крадіж.
Річ у тім, що Шаста ніколи не бачив живих левів, і тому вони не викликали у нього
такого страху, як у Бругу. А кінь добре знав, що це таке.
Бругу щось прохрипів замість відповіді, але все-таки повернув праворуч, у бік моря.
Скидалося на те, що другий кінь також подався вбік, лишень ліворуч, отож за кілька
хвилин відстань між ними зросла. Але тієї-то миті з одного, а далі з иншого боку
донісся знайомий погрозливий рик. Знову леви! Коні злякано сахнулись і знову
зійшлися докупи. Тепер вони мчали майже грива у гриву. Але леви не відставали. Вони
були зовсім близько і завиграшки витримували шалений темп галопу. Тим часом хмара
відступила і виглянув місяць. Стало видно як удень. Коні були тепер так близенько, що
вершники трохи не зачіпали одне одного коліньми, як на перегонах. Бругу згодом
казав, що у Калормені йому ніколи не доводилося бачити ліпших змагань.
Шаста подумки уже прощався зі світом. Його хіба цікавило, чи леви роздеруть його
відразу, а чи, може, ще побавляться, як кішка з мишкою. Водночас (як це иноді буває у
найгостріші моменти) він усе помічав. Хлопець бачив, що инший вершник дуже
маленький і стрункий, що на ньому лати, а від них навсібіч розсипаються місячні
лелітки. Вершник сидів у сідлі мов улитий. І не мав бороди.
Тим часом перед ними з'явилася якась розлога просторінь, що вигравала
поблисками під місяцем. Заки Шаста зметикував, що це, під кінськими копитами
плюснула вода і хлопець відчув на губах смак соли. Вони опинилися у вузькій морській
бухточці, що врізалась углиб суші. Коні попливли. Шасті вода сягала до колін. І в цю
мить ззаду їх догнав грізний вуркотливий рик. Шаста обернувся і побачив розкошлану
руду гриву розлюченого левиська. Звір зупинився перед водою, немов готувався
стрибнути. Він був один. "Другий, певно, відстав", — подумав хлопець.
Та левові не хотілося лізти у воду, він походжав по березі і дивився їм услід. Коні,
збившись докупи, доплили до середини бухточки, а звідси вже прозирав другий берег.
Тархан досі не зронив жодного слова. "Зараз заговорить, — подумав Шаста, — от тільки
пристанемо до берега. Що мені робити? Треба щось придумати".
І тут хлопець почув розмову.
— Ох, я падаю з ніг від утоми, — сказав один голос.
— Прикуси язика, Гвіно, май голову на плечах, — різко відказав инший.
"Я марю, — подумав Шаста, — инакше міг би заприсягтися, що той кінь також
говорив".
Та ось коні копитами черкнули по дну і за хвилину вже видобулися на берег затоки.
З боків та хвостів із дзюркотом стікала вода, а під копитами скрипіла берегова галька.
На превеликий подив Шасти, тархан не виявляв бажання розпочинати розмову. Він
навіть не глянув у бік Шасти, І навпаки, поспішав чимскоріш рушити далі. Але Бругу
заступив дорогу.
– Іга-га! — радісно форкнув він. — Зачекайте! Я чув! Годі прикидатись, пані! Я чув.
Ви — речиста нарнійська кобила, так само як я — нарнійський кінь.
— Ну і що ти зробиш, коли це так? — відтяв вершник, правицею намацуючи руків'я
меча. І голос, цей дзвінкий голос розвіяв будь-які сумніви:
— Гей, та це дівчинка! — вигукнув Шаста.
— А тобі що до того? — не загаялась незнайомка. — Ти ж, бачу, невихований
хлопчисько, може, навіть раб. Ти втік від свого пана, прихопивши його жеребця.
— Це ти так думаєш, — відказав Шаста.
— Він не злодій, юна тархіно, — озвався Бругу. — Зрештою, якщо говорити, хто кого
поцупив, то це радше я потягнув його зі собою. Гаразд, але невже ти гадаєш, що я міг
так спокійно пройти повз кобилу моєї раси? Очевидно, що ні.
– І теж так гадаю, — підтримала його кобила.
— А мені здається, що тобі ліпше тримати язика за зубами, Гвіно, — розсердилась
дівчинка. — Тепер ми влипли в халепу через твоє базікання.
— У яку це халепу? — не витримав Шаста. — Можете забиратися звідси на всі
чотири сторони. Ніхто вас не тримає.
— Тільки спробуйте, — гостро відказала дівчина.
– І чому ці люди так люблять зчиняти сварки? — звернувся Бругу до кобили. —
Вперлися, як віслюки. Можна ж усе обговорити спокійно. Бачу, пані, що Ваша історія
дуже подібна до моєї. Вас викрали ще лошатком і відтоді Ви весь час провели у
калорменській неволі, так?
— Цілковита правда, пане, — тихо зітхнула кобила, тужно заиржавши.
– І втекли, так?
— Скажи йому, аби не пхався в чужі справи, — втрутилась дівчина.
— Ні, Аравіса, не скажу, — відповіла кобила, прищуливши вуха. — Я справді втекла,
разом із тобою, Аравісо. Цей шляхетний румак нас не зрадить, я певна. Так, ми втекли і
хочемо добратись до Нарнії.
– І ми також, — кивнув головою Бругу. — Ви, мабуть, уже здогадались. Та й що
инакше можна подумати, коли хлопець, замість спати вдома, мчить кудись на бойовому
коні, ледве тримаючись у сідлі: ясна річ, перед вами утікач. І тепер, шановна тархіно,
Ви: сама, уночі, верхи, в обладунках, які напевно належать старшому братові… не
хочете відповідати на прості питання і спалахуєте мов сірник, як тільки хтось робить
спробу зав'язати з Вами розмову… гаразд, якщо це не викликає підозри, то назвіть
мене безмозкою шкапою.
— Що ж, — здалась нарешті Аравіса, — Ви вгадали. Ми з Гвіною втекли і хочемо
добратися до Нарнії. Добре, і що далі?
— Якщо так, то чого б нам не їхати разом? — запропонував Бругу. — Гадаю,
шановна Гвіно, Ви не відкинете моєї допомоги?
— Чому ти весь час розмовляєш з моєю кобилою, а не зі мною? — із помітним
невдоволенням спитала дівчина.
— Вибач, тархіно, — сказав Бругу, ледь повівши вухами, — але таке спитати можуть
хіба калорменці. Ми із Гвіною — вільні нарнійці. Якщо ти маєш намір жити у Нарнії, то,
мабуть, теж хочеш стати такою. Тоді Гвіна більше не може бути твоєю кобилою.
Зрештою, вона так само могла сказати про тебе, що ти — її вершниця.
Дівчинка відкрила рота, аби щось відповісти, але так і не знайшла, що сказати.
Очевидно, вона ніколи раніше про це не думала.
– І все-таки, — мовила вона після деякої павзи, — не знаю, чи така це вже добра
думка — їхати разом. У гурті нам легше буде попастися, хіба ні?
— Радше навпаки, — відповів Бругу. Кобила додала:
— Давайте спробуємо. Принаймні я почуватимусь значно ліпше у компанії. Ми
навіть не знаємо дороги. Думаю, що Бругу має більше досвіду і зможе нам допомогти.
— Ой, Бругу, та поїхали, — втрачаючи терпіння, сказав Шаста. — Дай їм спокій,
нехай їдуть своєю дорогою. Хіба не бачиш? Вони не хочуть з нами.
— Хочемо, хочемо, — стрепенулася Гвіна.
— Послухайте, — мовила дівчина, — я не проти їхати з Вами, шановний Бойовий
Коню. Але що робити з хлопцем? Звідки мені знати, що він не шпигун?
— Треба було відразу сказати, що моє товариство Вам не до вподоби! — образився
Шаста.
— Спокійно, Шасто, — зупинив його Бругу. — Тархіна має цілковиту рацію. Я
ручуся за хлопця, тархіно. Він був зі мною щирим і добрим товаришем. До того ж він
або нарнієць, або верхоландець.
— Ну що ж, тоді гаразд. Їдьмо разом.
Дівчина підкреслено зверталась лише до Бругу, даючи зрозуміти Шасті, що його
думка не надто її цікавить.
— Чудово, — підсумував Бругу — Отже, леви залишилися на тому березі, тут їм нас
не дістати. Може, люди розсідлають нас і ми разом відпочинемо, познайомимось
ближче, розповімо про себе?
Діти так і зробили. Коні стали пастися. Аравіса відкрила торбу з харчами, але
Шаста набурмосився і сказав, що не голодний. Хлопець хотів виглядати гордо й
неприступно, а що у рибальській хатині годі було навчитися мистецтва добре
триматися, то вийшло у нього якраз навпаки. Шаста відчув це і тепер узагалі не знав,
на яку ступити. Тим часом коні легко знайшли спільну мову. Вони згадали чимало
знайомих місцин у Нарнії (наприклад, луки над Бобровою гаттю) і навіть з'ясували, що
доводяться одне одному троюрідними братом і сестрою. Діти ж уперто бавилися в
мовчанку. Нарешті Бругу, аби розвіяти напруження, запропонував:
— А тепер, тархіно, розкажіть нам про себе. Тільки не поспішайте: тут так гарно…
та й часу досить.
Аравісу не довелося довго чекати. Вона одразу вмостилася на траві і стала
розповідати. І вже з першого речення її мова, навіть тон голосу, змінилися. Річ у тім,
що у Калормені оповідання історій, вигаданих чи правдивих, вважається мистецтвом,
якого діти спеціяльно навчаються, як-ось в Англії дівчатка і хлопці вчаться писати
твори. Тільки люди залюбки слухають різні бувальщини, а я не знаю нікого, хто б любив
читати твори.
Розділ 3. Під брамою Ташбану
— Звати мене, — почала дівчина, — Аравіса-тархіна. і я єдина донька Кідрашатархана, сина Рішті-тархана, сина Кідраша-тархана, сина Ілзомбрега Тісрока, сина
Ардиба Тісрока, який виводить своє коріння від бога Таша. Мій батько управляє
округою Калавар. Він єдиний, хто має право не роззуватись перед Тісроком (хай живе
вічно!). Моя мати (хай боги дарують їй мир!) померла і батько взяв собі за дружину
иншу. Один мій брат поліг у битві, упокорюючи бунтівників на далекому заході, а
другий ще дитина. Так сталося, що моя мачуха, зненавиділа мене, ніби я заступала їй
сонце, поки ото жила у батьківському домі. Вона вмовила батька, аби той пообіцяв мене
за дружину Агошті-тархану. Той Агошта — низького роду, однак лестощами та
підступом він добився прихильности Тісрока (хай живе вічно!), здобув титул тархана і
зараз є правителем багатьох міст. Коли відійде теперішній великий візир, на цю посаду
напевно оберуть Агошту. Але йому вже десь шістдесят літ, у нього на спині горб, а вид
як у дикобраза. Та батько, піддавшись намовам мачухи, таки спокусився на багатство й
могутність Агошти і послав до нього гінців із вісткою, що готовий видати мене за нього.
Агошта охоче прийняв пропозицію і сповістив, що хотів би пошлюбити мене ще цього
літа.
Коли ці новини дійшли до мене, світ згас у моїх очах. Я впала на ліжко і
проплакала цілий день. Але зранку підвелася, обмила лице і звеліла осідлати Гвіну,
мою кобилу, взяла з великої зали гострий кинджал, який завжди служив братові у
західних війнах, і рушила з подвір'я. Я подалася у бік лісу. Батьківський палац
залишився позаду. Невдовзі я виїхала на якусь галявину, на яку, виглядало, досі не
ступала людська нога. Я зістрибнула з кобили і вийняла кинджал. Потім розрізала
свою одіж там, де, як мені здавалось, найближче до серця, помолилась до всіх богів,
аби по смерті вони поселили мене поруч із моїм братом, заплющила очі, зціпила зуби і
при готувалась увігнати кинджал собі у ліву грудь. Та заки я зробила рух, ця кобила
заговорила до мене людським голосом. Вона сказала: "О моя пані, благаю, не роби
цього, бо жива ти ще зможеш щось змінити, а мертва підеш годувати червів".
— Я б ніколи так добре не сказала, — зніяковіло пробурмотіла кобила.
— Чш-ш, пані, чш-ш, — цитьнув Бругу, який захопився розповіддю. — Вона говорить
величавою калорменською мовою. Жоден придворний оповідач Тісрока не зумів би це
зробити ліпше за неї. Прошу, тархіно, розповідай, розповідай.
— Почувши людську мову з уст моєї кобили, — повела Аравіса далі, — я подумала,
що страх відняв мені розум. І стало мені дуже соромно, бо всі з мого роду боялися
смерти не більше, ніж укусу комара. Я знову підняла кинджал. Але Гвіна підійшла
зовсім близько, поклала голову мені на груди, заступивши клинок, і м'яко докорила, що
чиню необдумано. Вона розмовляла зі мною, наче мати зі своєю донькою. Від подиву я
просто остовпіла, отож забула про Агошту і про те, що збиралася вчинити, і спитала:
"О моя Гвіно, як ти навчилась розмовляти мовою доньок Євиних?" А Гвіна розповіла
мені те, що вже відомо шановному товариству, що у Нарнії є звірі, які вміють
розмовляти, і що її викрали, коли вона була ще маленьким лошатком. Вона говорила
про нарнійські ліси та річки, про величні замки та гінкі вітрильники. Я вигукнула: "В
ім'я Таша, Азарота й Зардинах, Владарки Ночі, моє найбільше бажання потрапити до
країни Нарнії". — "О моя пані, — відповіла кобила, — у Нарнії ти знайдеш своє щастя,
бо там дівчат не віддають заміж без їх згоди".
Порозмовлявши ще трохи із Гвіною, я відчула, що у моє серце повернулася надія, і
подякувала богам, що не заподіяла собі смерти. Ми з Гвіною про все домовились.
Повернувшись додому, я зодяглась у свої найкращі строї, а тоді стала співати й
танцювати перед батьком, вдаючи, ніби дуже радію, що він віддає мене за Агошту. Я
сказала: "О батечку мій рідний, о радосте очей моїх, дозволь мені здійснити триденну
прощу у священні гаї, аби принести там прощальну жертву Зардинах, Владарці Ночі та
Дів, бо так личить нареченим, які готуються до заміжжя. Зі мною поїде одна моя
подруга". І він відповів мені: "О доню, о радосте моїх очей, хай станеться за словом
твоїм".
Та вийшовши з батькових покоїв, я відразу знайшла найстаршого раба, що
виконував найважливіші доручення. Коли я була ще маленька, він не раз гойдав мене
на колінах. Я знала, що він любить мене більше, ніж повітря і сонце, тому взяла у нього
слово зберігати таємницю і попросила написати листа батькові начебто від мене. Слуга
плакав і вмовляв змінити рішення, та врешті-решт промовив: "Слухаю і скоряюсь", — а
відтак виконав усе, чого я жадала. Я закрила лист печаттю і сховала у себе на грудях.
— Про що ж ішлося у тому листі? — поспитав Шаста.
— Не поспішай, юначе, — зупинив хлопця Бругу. — Тархіна обов'язково розкаже
нам про той лист, коли настане час. Говори, Аравісо.
— Потім я покликала дівчину, що мала прислуговувати мені при здійсненні обрядів,
і сказала їй, щоб наступного ранку збудила мене вдосвіта. Я трималася так, наче мені
дуже весело, і запропонувала їй келих вина. Та я підмішала їй зілля, від якого людина
спить цілу добу. Тільки-но челядь у батьковому домі поснула, я встала і вбрала на себе
братові обладунки, які завжди зберігала у своїй спальні на пам'ять про нього. Гроші та
кілька добірних діямантів я сховала у черес, а далі зібрала собі на дорогу харчі,
осідлала Гвіну та о другій сторожі рушила в дорогу. Проте їхала я не до священного
гаю, як думав мій батько, а на північний схід, до Ташбану.
Я була певна, що упродовж трьох днів батько не шукатиме мене, бо повірив моїм
словам. На четвертий день ми прибули у велике місто Азим-Бальда. Місто це
розкинулось на перехресті шляхів і з нього на прудких конях в усі кінці мчали посланці
Тісрока (хай живе вічно!). До привілеїв великих тарханів належало те, що вони могли, у
разі потреби, вдаватися до послуг гінців володаря. Отож я підійшла до чільника АзимБальдинської пошти і сказала: "О зверхнику над гінцями, ось тобі лист від мого дядька
Агошти-тархана до Кідраша-тархана, правителя Калавару. Ось тобі п'ять кресцентів.
Негайно відправ листа". І чільник гінців відповів: "Слухаю і скоряюсь".
Лист був написаний наче рукою Агошти. Ось про що у ньому йшлося: "Агоштатархан до Кідраша-тархана. Мир тобі і поклін. В ім'я Таша, суворого і непоборного,
знай, шановний: коли я їхав до твого дому, щоб виконати договір про одруження із
твоєю донькою Аравісою-тархіною, долі та богам забаглося, аби я випадково стрів її у
лісі, коли вона завершила обряд жертвування Зардинах, як це належить чинити
дівчатам. Коли я зрозумів, хто передо мною, то завмер від захоплення, вражений її
вродою та цнотливістю. І в моєму серці запалало велике кохання до неї, і відчув я, що
не бачитиму ні сонця, ні світу, якщо негайно не пошлюблю її. Отож я пройшов належні
обряди й одружився з твоєю донькою, хоча не минуло ще години, відколи її стрів, а
відтак ми разом поїхали до мого дому. І тепер обоє уклінно просимо тебе якнайшвидше
прибути до нас, аби ми могли натішитись твоїм товариством і мудрою мовою. А ще
можеш привезти зі собою посаг моєї дружини, що його я, через мої великі видатки та
борги, бажаю отримати без зволікань. І позаяк ми з тобою брати, то тішу себе надією,
що це поквапливе одруження не затьмарить твоє серце гнівом, бо крок цей викликаний
моїм палким коханням до твоєї доньки. А за сим — нехай боги завжди тримають тебе у
своїй опіці".
Віддавши листа, я негайно покинула Азим-Бальду. Погоні я не боялась, бо була
певна, що коли батько отримає листа, то або пошле до Агошти гінця, або поїде до нього
сам, а доки все розкриється, я уже мину Ташбан. От і все, що зі мною трапилось, — до
тієї ночі, коли на мене напали леви і коли на тому березі затоки я стрілася з вами.
— А що сталося зі служницею… тією, яку ти напоїла зіллям? — запитав Шаста.
— Ясна річ, її покарали батогами — за те, що заснула, — холодно відповіла Аравіса.
— Але вона була очима і вухами моєї мачухи. Якщо їй перепало, то я з того дуже
тішуся.
— Послухай, але це несправедливо! — вигукнув Шаста.
— А мене найменше хвилювало, аби тобі сподобатися, — відрубала Аравіса.
– Є ще одне, чого я не можу зрозуміти у цій історії, вів далі хлопець. — Ти зовсім не
схожа на дорослу, думаю, що ми з тобою одного віку. Тоді як ти можеш виходити
заміж?
Аравіса нічого не відповіла, а Бругу сказав:
— Шасто, ти просто нічого не знаєш. У родинах тарханів завжди одружуються так
рано.
Шаста спаленів (на щастя, у темряві цього ніхто не помітив) і знову набурмосився.
Аравіса звернулася до Бругу, аби той тепер розказав про себе. Кінь охоче відгукнувся.
Але Шасті здалося, що Бругу надто вже зупиняється на його помилках і падіннях. Кінь
думав, що це буде весело, але Аравіса не сміялась. Та ось кінь закінчив свою розповідь і
всі поснули.
Зранку все товариство рушило далі. Бругу безупинно балакав з Аравісою, а Шаста у
ці хвилини почувався зайвим. Хлопець думав, що удвох їм було ліпше. Бругу доволі
довго жив у Калормені й обертався поміж тарханів та їхніх коней, отож у них із
Аравісою виявилося багато спільних знайомих. Дівчина запитувала: "Кажеш, ти брав
участь у битві під Заліндрегом. Тоді, може, стрічав там мого двоюрідного брата
Алімаша?" А Бругу відповідав: "Звичайно, стрічав. Алімаш тоді був капітаном і
верховодив колісницями, ти знаєш. Я не мав до діла з колісницями ані з кіньми, яких у
них запрягали. Це не кіннота. Але твій брат звитяжний лицар. Коли ми захопили Тибет,
він щедро відсипав мені цукру". Бругу згадував: "Того літа я спускався до озера
Мезриль…" Аравіса підхоплювала: "О, Мезриль! Там живе моя подруга, Лазаралінатархіна. Які там чудові місця! Які сади! І Долина Тисячі Пахощів!" Насправді Бругу й
гадки не мав нехтувати Шасту, але хлопцеві так здавалося. Просто тим, які мають так
багато спільного, годі втриматись, аби не обговорити це ще і ще, і коли ви перебуваєте
у їх товаристві, то у вас може виникнути відчуття, ніби на нас не звертають уваги.
Гвіна поруч із Бругу почувалася радше ніяково і взагалі говорила мало. Коли хто й
уникав Шасту, то це Аравіса вона зовсім не розмовляла з ним.
Проте далі у них з'явилися важливіші справи, аніж ображатися один на одного.
Втікачі вже були недалеко від Ташбану. Тут їм траплялося дедалі більше великих сіл, а
на дорогах панував жвавий рух. Цей відрізок шляху вони долали поночі, а вдень
ховались у різних криївках. І щоразу на зупинці зав'язувались суперечки, що їм робити,
коли доберуться до Ташбану. Звісно, кожному хотілося, аби це розв'язалося само
собою, але врешті настав час, коли треба було прийняти якийсь рішенець. Аравіса вже
більше зважала на думку Шасти, бо взаєморозуміння, як правило, з'являється тоді,
коли треба разом щось зробити, а не під час даремних балачок.
Бругу сказав, що спершу треба подумати, де вони зустрінуться, якби часом
погубились у місті. На його думку, найліпше було б на древньому покинутому
цвинтарищі. Це край міста, далі вже починається пустеля. "Гробниці там — як вулики,
тільки дуже великі, — говорив він, — їх неможливо оминути. І жоден калорменець туди
не пхнеться: вони вважають, що у склепах живуть вовкулаки, і бояться цього місця
гірше від смерти". Аравіса спитала, чи там справді є упирі, а Бругу відповів, що вільні
нарнійські коні не вірять у калорменські байки. Шаста теж сказав, що він не
калорменець і йому нема діла до всяких історій про привидів і перевертнів. Слова
Шасти справили враження на Аравісу, хоча, треба зауважити, вони не зовсім
відображали те, що хлопець відчував насправді. Мало того, було зачеплено її
честолюбство, тому дівчина без вагань заявила, що її не злякає ніяка нечисть. Отож
було вирішено, що цвинтарище за Ташбаном стане місцем їхньої зустрічі. Всі
втішилися, що вдалося дійти згоди у такій важливій справі, але тут Гвіна із
притаманною їй делікатністю зауважила, що зараз питання не в тому, де вони
здибаються, коли минуть Ташбан, а в тому, як їм через нього пробратися.
— Ми вирішимо це завтра, шановна пані, — сказав Бругу. — А зараз було би незле
трохи подрімати.
Але знайти відповідь на це питання виявилося не так просто. Аравіса спершу
запропонувала переплисти вночі ріку за містом й оминути Ташбан. Але Бругу
заперечив. По-перше, течія там дуже широка і стрімка, Гвіна не зможе подолати таку
відстань з Аравісою на спині. (Бругу, звісно, розумів, що він теж не знати чи дасть собі
раду, але волів обійти це у розмові.) По-друге, там завжди багато торгових суден, і
перший-ліпший, хто вигляне у той момент із палуби, відразу зацікавиться, що тут
роблять коні.
Шаста сказав, що можна обійти місто з протилежного боку — там ріка значно
вужча, отож легко перебратись на другий берег. Але Бругу знову заперечив: обабіч
ріки тягнуться сади і віли вельмож, а це означає, що існує велика ймовірність
натрапити на тарханів та тархін, які полюбляють влаштовувати на березі прогулянки
верхи і різні вечірки. Серед них хтось напевно упізнає Аравісу а може, і його, Бругу.
— Нам варто поперебиратися, — запропонував Шаста.
Гвіна сказала, що, на її думку, найліпше усе-таки іти через місто, бо в юрбі легше
сховатися, ніж десь на дорозі. Вона також підтримала Шасту, що не завадить
передягтися. "Люди нехай натягнуть на себе якесь лахміття — так вони виглядатимуть
як селяни чи раби. Обладунки Аравіси, наші сідла та речі — все це треба зв'язати у
клунки і нав'ючити на нас із Бругу. Діти нас поганятимуть і всі подумають, що ми
звичайні коні", — порадила вона.
— Гвіно, люба, — трохи іронічно мовила Аравіса, невже ти думаєш, що такого
бойового огира, як Бругу, вдасться замаскувати під тяглову шкапу?
— Гм, твоя правда, — фуркнув Бругу, прядучи вухами.
— Знаю, це не дуже добре, — погодилась Гвіна, — але иншої можливости у нас
немає. Крім того, ми давно не чищені і зараз виглядаємо не найліпше… маю на увазі
передусім себе. Мені здається, коли ще обляпатись багнюкою з ніг до голови, понуро
опустити голову та плестися, ледве переставляючи копита… то ніхто не зверне на нас
уваги. Ага, і хвости треба обтяти, щоб клапті висіли.
— Шановна пані, — озвався Бругу, — уявляєте, як ми у такому вигляді прибудемо в
Нарнію?
— Розумію, — тихо мовила Гвіна (вона мала дуже розважливу вдачу), — але для нас
найважливіше — добратися туди.
І хоча план Гвіни нікому спершу не сподобався, врешті його таки прийняли. Проте
для нього потрібно було здійснити те, що Шаста назвав крадіжкою, а Бругу — рейдом.
На одній фермі тієї ночі зникло кілька лантухів, а инша наступного вечора позбулась
в'язки мотуззя. Але рам'я для Аравіси чесно придбали у селі за гроші. Вже добряче
стемніло, коли Шаста повернувся зі своєю здобиччю. Хлопець не приховував утіхи.
Решта чекала на нього, сховавшись поміж дерев на підніжжі одного з невисоких
пагорків, що тягнулись попри дорогу. Коли мандрівники видобулись на маківку
скрайнього пагорка, внизу перед ними відкрилась панорама Ташбана. "Я так хочу, аби
ми щасливо його минули", — пробурмотів Шаста до Гвіни. "Так, так, і я теж", — гаряче
підтримала його Гвіна.
Ще тої-то ночі, добряче попетлявши стежками лісорубів, вони добралися до краю
гірського пасма, а невдовзі вибрались на саміську маківку першого пагорка. Унизу
світилося вогнями велике місто. Шаста навіть трішечки злякався, бо ніколи такого не
бачив. Далі усі повечеряли і вклалися спати. Рано-вранці коні розбудили дітей.
На небі ще мріли останні зорі, траву вкривала рясна студена роса, а ген-ген за
морем займався світанок. Аравіса відійшла убік, за дерева, а невдовзі вийшла уже
передягнена. У старенькій пошарпаній одежі вона виглядала зовсім по-иншому. Свої
речі дівчина сховала у клунок. Обладунки, щит, ятаган, два сідла і коштовну кінську
упряж поховали у сідельні торби. Бругу та Гвіна по самі вуха обхляпались і
замастились багнюкою. Треба було ще обчімхати кінські хвости. Аравісі довелося знову
розпакувати одну з торб, аби дістати ятаган. Це зайняло ще трохи часу і завдало коням
болю: було темно, пальці у дітей заклякли від ранішнього холоду, а тому ятаганом
орудували доволі невправно.
— Слово чести, — не витримав Бругу, — якби я не був речистим конем, то із
задоволенням хвицьнув би когось із вас по писку! Ви казали, що треба обтяти хвоста, а
тут смикаєте по волосині.
Та врешті-решт усе було закінчено, а відтак діти закинули клунки на кінські спини,
мотузяні вуздечки, що замінили віжки та шкіряну упряж, намотали собі на руки і
знялися з місця.
— Затямте, — напучував наостанок Бругу, — треба триматися якомога ближче одне
до одного. Якщо усе-таки погубимось, то стрінемось на старому цвинтарищі. Хто
добереться туди перший, чекатиме на решту.
— А ви, коники, пам'ятайте, — додав і собі Шаста, хай що трапиться — аби ви бува
не забулися і не заговорили.
Розділ 4. Шаста стрічає нарнійців
Спочатку Шаста не міг нічого розгледіти. Там, унизу, суцільною паволокою слався
туман, з якого виринали лише найвищі куполи та шпилі. Але небо хутко світліло, туман
потроху розсіювався, отож хлопцеві відкривався щораз ширший краєвид. Ріка тут
ділилася на два рукави, а між ними утворився немовби острів. І на тому острові
пишалося місто Ташбан, одне з найгарніших у світі. Зусібіч його оточували височенні
мури, об які внизу м'яко ластилися хвилі. По всій довжині оборонної стіни спиналися
спостережні вежі, і було їх стільки, що Шаста невдовзі втратив їм лік. Ташбан стояв на
пагорку. На самій його маківці виднівся палац Тісрока та велетенський храм бога Таша.
Увесь пагорок був густо забудований: будівля змінювала будівлю, тераса переходила у
терасу, вулиця у вулицю. Прямовисні сходи, що сполучали тераси, чергувалися з
апельсиновими й лимонними деревами, сади на дахах — з балконами, арками й
колонами, гострі шпилі — із зубчастими мурами, помережаними бійницями, а мінарети
— з округлими куполами. У цей час над морем зійшло сонце і величезний срібний
купол храму спалахнув сліпучими лелітками. Шаста аж прижмурив очі, бо несила було
дивитись.
— Ходімо, Шасто, — озвався Бругу.
Береги вкривали густі сади — здалеку навіть можна було подумати, що це ліс
розпростерся обабіч ріки. Лише коли мандрівники підійшли ближче, то побачили
багацько білих віл, що визирали з — за дерев. Шасту тим часом полонила хвиля п'янких
пахощів, що долинала від квітів та плодів. Десь за чверть години мандрівники
спустилися донизу і йшли вже по рівній дорозі поміж білих стін, з яких звисало
гілляччя.
— Господи, — захоплено вимовив Шаста, — яка краса!
— Ну звісно, — усміхнувся Бругу. — А проте я волів би якнайшвидше минути це
місто і щасливо з нього вибратися. В ім'я Нарнії і Півночі!
У цю хвилину залунав якийсь низький звук. Він поступово наростав, аж, здавалося,
заповнив усю долину. Це була мелодія — могутня та врочиста, від неї аж мурашки по
спині поповзли.
— Сурми сповіщають, що час відкривати брами міста, — пояснив Бругу. — За
хвилину ми будемо під ворітьми. Аравісо, більше опусти плечі і ступай так, наче з
останніх сил переставляєш ноги. І будь ласка, перестань поводитися мов принцеса.
Уяви собі, що всеньке життя тебе тільки штурхали, копали й ображали.
— Якщо вже про це мова, — не залишилась у боргу дівчина, — то тобі теж варто
похилити голову, зігнути шию і відмовитися від повадок бойового румака.
— Чш-ш, — цитькнув Бругу, — ми вже на місці.
Справді, вони вийшли на берег ріки, а далі стежка провадила просто на міст,
прикрашений численними арками. Вода вигравала блискітками під вранішнім
промінням. Праворуч від них, біля самого гирла ріки, мріли щогли вітрильників, а по
мосту до брами прошкували селяни. Вони вели нав'ючених віслюків та мулів, а дехто
ще й ніс на голові повні кошики. Діти з кіньми влилися до валки.
— Щось сталося? — пошепки спитав Шаста Аравісу, бо обличчя дівчини раптом
якось перемінилося.
— Та ні. Все гаразд. Принаймні для тебе, — тихо, але з притиском відповіла вона, а
потім додала: — Тобі нема чого хвилюватися. Просто мене завжди вносили до Ташбану
на ношах, попереду ішла варта, а позаду — раби. І, ясна річ, я одразу отримувала
запрошення на учту у палаці Тісрока (хай живе вічно!). А зараз мені доводиться
прокрадатись у місто, немов якомусь злодію. Тобі цього не збагнути.
Шаста і справді не розумів слів Аравіси.
Міст закінчувався перед міським оборонним муром. Ковані міддю ворота були
розчахнуті навстіж. Сам вхід, доволі широкий і просторий, здалеку здавався навіть
вузьким — такі височенні були ті стіни. На брамі з кожного боку стояли три вартівники,
обіпершись на списи. В Аравіси мимохіть ворухнулася думка: "Якби вони знали, чия
перед ними донька, то вмить витяглися б, як струни, і віддали б честь". Її супутники
переймалися лише тим, як пробратися повз варту. Вони сподівалися, що вояки не
ставитимуть жодних питань. Їм таки поталанило. Але один із тих, що стояли на варті,
висмикнув зі селянського кошика морквину і з гучним реготом пожбурив нею у Шасту.
— Гей, хлопче! Ох і перепаде тобі, коли господар дізнається, що ти поводишся з
його бойовим конем як із тягловою скотиною.
Шаста злякався. Ясна річ, той, хто бодай трішки знається на конях, нізащо не
сплутає верхового огира з тягловою шкапою.
— Це наказ господаря, хай вам буде відомо! — відрізав Шаста. Але ліпше б він
прикусив язика, бо вартівник у відповідь вліпив йому такого ляща, що хлопець ледве
втримався на ногах:
— Маєш, малий паскудо! Може, це навчить тебе, як належить розмовляти з
вільною людиною.
Проте більше ніхто ні про що їх не питав і мандрівники щасливо прослизнули в
місто. Шаста ще кілька разів схлипнув від болю, але далі заспокоївся: він-бо звик і до
гірших стусанів.
За ворітьми Ташбан виглядав зовсім не так, як звіддалік. Мандрівці йшли тісною,
вузькою вуличкою, по обидва боки якої височіли глухі мури, зовсім без вікон. Шаста не
сподівався, що тут буде так гамірно й тісно: селяни сурганилися на базар, бо це була
єдина дорога до нього, а у натовпі туди й сюди снували продавці води та солодощів,
носії, вартівники, жебраки, хлопчаки-обірванці, кури, бездомні пси та босоногі раби. І
понад усім цим юрмищем густо витали розмаїті запахи: від немитих людей, від
бруднючих псів, від парфумів, від часнику, цибулі та від куп сміття, що лежали тут
скрізь.
Шаста вдавав, що веде коня, та насправді за провідника був Бругу, який знав
дорогу і сам скеровував хлопця у потрібному керунку, легенько підштовхуючи його
своїм носом. Невдовзі вони повернули ліворуч. Далі вуличка пішла стрімко вгору.
Дихати стало легше, бо по одному боці стояли кам'яниці, а по иншому росли дерева.
Поміж будинками виднілося нижнє місто та верхів'я ріки. Згодом товариство подалося
правобіч, далі рухаючись догори. Отак петляючи, вони пробрались до середмістя
Ташбану. Тут уже вулиці були ширші, а будинки ошатніші, ніж на околиці. Скрізь
височіли статуї богів та героїв Калормену. Усі вони мали вельми гордий і неприступний
вигляд. Тіні від пальм, арок та колон стелилися по розжареній бруківці. А крізь
склепінчасті брами палаців Шаста міг бачити зелені галузки, прохолодні водограї та
рівненькі плекані лужки. "Там, усередині, напевно, дуже гарно", — подумалось йому.
Щоразу, повертаючи у якусь вуличку, Шаста сподівався, що вони нарешті
виберуться з натовпу, але це було не так просто. Вони не могли рухатись швидко, а
часом узагалі доводилося зупинятися. Це траплялося, коли над натовпом дужий голос
вістуна сповіщав: "Дорогу, дорогу, дорогу тархану!" Або: "Дорогу тархіні". Чи
"п'ятнадцятому візирові", або "послові". Юрба умить притискалась до стін. Позираючи
спідлоба, Шаста часом устигав побачити тих, заради кого зчинялася вся ця веремія:
високих вельмож і шляхетних дам, що лінькувато розвалилися на ношах. Ноші несли на
плечах четверо, а то й шестеро кремезних рабів, нагих до пояса. Річ у тім, що У
Ташбані існує лише один закон вуличного руху: слабкий і бідний завжди мусить
поступитися перед сильним та багатим, — якщо, звісно, не хоче скуштувати батога або
штурхана тупим кінцем списа.
Тепер мандрівники опинились на розкішній вулиці побіля самої вершини пагорба.
Неподалік височів палац Тісрока. Тут заклики звільнити дорогу лунали майже
щохвилини.
— Дорогу! Дорогу! Дорогу! — прозвучало знову. — Дорогу Білому Королю варварів,
гостю Тісрока (хай живе вічно)! Дорогу вельможам Нарнії!
Шаста намагався відступити убік і хотів розвернути Бругу, але навіть речисті
нарнійські коні не здатні добре маневрувати у такій тисняві. Жінка, що стояла за
Шастою, мала в руках ребристий кошик і добряче стусонула ним хлопця межи плечі:
"Гой! Що ти робиш?!" Далі ще хтось ізбоку почастував його штурханцем. Хлопець на
якусь мить розгубився і випустив із рук віжки. А люду було стільки, що голці ніде
впасти. Шаста не міг навіть поворухнутись. У тлумі хлопець не зогледівся, як опинився
у першому ряду. Зате йому було дуже добре видно все, що тут відбувалося.
Гості Тісрока виявились зовсім не схожими на всіх вельмож, яких дітям довелося
бачити того дня. Із калорменців серед них був лише вістун — він ішов попереду і
вигукував: "Дорогу! Дорогу!" Ношами гості не користувались, а йшли пішки. Було їх,
здається, шість. Шасті ще ніколи не доводилося бачити таких людей. Усі вони були
білолиці, як і він, а дехто мав ще й біляве волосся. Їхня одежа також нічим не
нагадувала калорменську. Гості мали на собі короткі яскраві туніки, що сягали їм до
колін: зелені, жовтогарячі або блакитні. Замість тюрбанів нарнійці носили сталеві або
срібні шоломи, прикрашені дорогоцінним камінням, а на одному навіть були невеличкі
крильця. Кілька юнаків ішли взагалі простоволосі. На поясах гостей висіли довгі прямі
мечі, а калорменці переважно носили криві ятагани. Та й калорменці за будь-якої
нагоди напускали на себе статечність і таємничість, а ці хлопці трималися спокійно і
вільно. Ступали вони легко, вільно розмахуючи руками у ритмі ходи. Хлопці про щось
невимушено між собою балакали, сміялися, один навіть насвистував. І було очевидно,
що нарнійці готові подружитися з кожним, хто цього забажає, ну а якщо хтось не
захоче, то в жодному разі не матимуть йому цього за зле. Шаста подумав, що йому
ніколи не траплялися такі милі люди.
Проте далі сталося щось, чого він аж ніяк не сподівався. Провідник нарнійців
показав на Шасту і вигукнув: "Ось він! Ось наш утікач! — і схопив хлопця за рамена, а
відтак Шаста отримав добрячого стусана. Болю хлопець не відчув, проте було
зрозуміло, що на нього сердяться. Юнак труснув Шасту за плечі і вигукнув:
— Чи ж не соромно, шановний? Королева Сюзан усі очі виплакала через Вас. Як то
так? Зникнути на цілу ніч! Де Ви були?
Якби бодай найменша змога, Шаста прослизнув би поза Бругу і розчинився б у
юрмищі, але біляві хлопці оточили його так тісно, що вирватись не було як.
Перша думка була розповісти, що він бідний син рибалки і що чужоземний
вельможа, мабуть, із кимось його переплутав. Але далі Шаста відчув, що йому зовсім не
хочеться пояснювати цілій юрбі, хто він і що тут робить, бо відразу посиплються
питання, де узяв коня, хто така Аравіса і таке инше. Хтозна чи вдасться тоді
пробратися через Ташбан. Шаста зустрівся очима із Бругу і поглядом попросив у нього
допомоги, та кінь зовсім не збирався признаватися, що може говорити, отож стояв собі,
безтямно втупившись у землю, як усі коні. Що ж до Аравіси, то Шаста навіть не
важився глянути у її бік, боячись привернути увагу. Часу на роздуми не було, бо
ватажок нарнійців саме сказав:
— Перидане, будьте такий люб'язний, візьміть його величність за одну руку, а я
візьму за другу. Тепер ходімо. Коли наша вінценосна сестра побачить цього шибеника
цілим і неушкодженим, з її серця спаде важкий тягар.
І ось, не встигли мандрівники пройти і половини Ташбану, як усі їхні плани
розладналися. Шаста не мав змоги навіть попрощатися зі своїми супутниками. Він ішов
ув оточенні чужинців, зовсім не уявляючи, що його чекає. Нарнійський король (з того,
як до нього звертались инші, Шаста зрозумів, що це таки король) розпитував його: де
він блукав? як йому вдалося втекти з палат? де подів свою одіж? і невже він не розуміє,
що повівся як неслухняний шибайголов? (Король замість "шибайголова" сказав
"шибайголов".)
А Шаста мовчав, немов язика проковтнув, бо не міг придумати нічого, що не
викликало б нових питань.
— Ну, нема чого сказати? — знову мовив король. — Знаєте, Ваша високосте, Ваша
поведінка мене дивує. Втікати пасує бешкетникам, у яких в голові вітер свище, а син
короля Верхоландії мав би відповідати за свої вчинки. Ага, тепер Ви опустили голову,
немов калорменський раб по шкоді.
Шасті було дуже прикро це чути, бо від першої миті, коли він побачив нарнійців,
молодий король видався йому найліпшим з усіх дорослих. Хлопцеві, звісно, хотілося
справити на нього гарне враження.
Незнайомці вели його по вузькій вуличці, міцно тримаючи попід руки. Спершу вони
спустились по східцях униз, потім піднялись догори й опинилися перед білою стіною.
Обабіч воріт височіли кипариси. Минувши арку, Шаста побачив перед собою просторий
двір, чи, радше, садок Посеред двору сонячними лелітками вигравав водограй, скрізь
стелилася шовкова травичка, росли пишні апельсинові дерева, а білу стіну, що
оточувала садибу, геть обліпили ружі. Вуличний шум, пил, галайкання юрби — усе це,
здавалося, кудись зникло. Шаста пройшов через увесь сад й опинився перед темними
дверима. Вістун залишився надворі. Далі хлопця повели по коридору, вкритому
кам'яними плитами. Камінь приємно остудив босі ноги хлопця, що цілий день ступали
по розпеченій ташбанській бруківці. Разом зі своїми супутниками Шаста по сходах
піднявся на другий поверх й увійшов до світлої просторої кімнати. Вікна, що виходили
на північ, були широко розчахнуті, отож усередині зберігалася приємна прохолода і
свіжість. На підлозі лежав пухнастий строкатий килим. Шаста ступив на нього і його
босі ноги наче провалилися у товстий мох. Попід стінами стояли низькі присадкуваті
дивани, а на них лежали розкішно вишиті подушки. Кімната була заповнена людьми.
Шаста помітив, що дехто з них мав доволі незвичний вигляд. Та у хлопця не було часу
зосередитись на цій думці, бо надзвичайно вродлива молода панна схопила його в
обійми і гаряче розцілувала:
— Ох, Коріне, Коріне! Як ти міг таке вчинити? Ми приятелюємо з тобою ще від
часу, коли жила твоя мати. Ти тільки подумай: як би я пояснила його королівській
величності — твоєму батькові, що ми повернулись без тебе? Так, чого доброго, ще до
війни дійшло б між Верхоландією та Нарнією, а наші країни із давніх-давен
підтримують дружні стосунки. Прикро, друже, прикро, що ти так ото з нами повівся.
"Вони сплутали мене із принцом Верхоландії, — подумав Шаста. — Отже, ці люди
справді нарнійці. Гаразд, але де тоді справжній Корін?"
Проте пояснити щось товариству він так і не зміг.
— Де ж ти був, Коріне? — спитала панна, не випускаючи Шасту з обіймів.
— Я… я не знаю, — затинаючись, пробурмотів хлопець.
— Так-так, Сюзан, — промовив король. — Я теж не зміг добитися від нього жодного
пояснення: ані правдивого, ані вигаданого.
— Ваші величності! Королево Сюзан! Королю Едмунде! — пролунав чийсь голос.
Шаста обернувся, аби побачити, хто це сказав, і з дива мало не вискочив зі шкіри. Це
був один із тих дивних чоловічків, на яких хлопець звернув увагу, коли ще тільки
увійшов до кімнати. На зріст чоловічок був майже такий, як Шаста, і виглядав геть як
людина, але ноги його вкривало густе волосся, як у цапа. Та й за формою вони були
таки цапині, з ратичками. Обличчя у того створіння мало червонястий відтінок,
підборіддя вкривала острішкувата борідка, а з кучерявої кучми визирали невеликі
ріжки. То був справжній фавн, а Шаста ніколи не бачив цих істот на картинках ні навіть
про них не чув. Проте той, хто читав книжку "Лев, Чаклунка і стара шафа", відразу
зрозуміє, що фавн той мав на ім'я Тамнас і що саме його Люсі, сестра королеви Сюзан,
зустріла в Нарнії, коли вперше туди потрапила. Правда, тепер він був старший, ніж
тоді, бо Пітер, Сюзан, Едмунд і Люсі уже тривалий час правили Нарнією.
— Ваші величності, — сказав фавн, — принц просто перегрівся на сонечку. Ви
тільки гляньте на нього! Хлопцеві геть памороки забило, аж не тямить, де він і хто він.
Це вплинуло: Шасту перестали картати, перестали засипати питаннями, натомість
поклали на диван, під голову зручно підмостили подушку, напоїли холодним шербетом
із золотого пугара і вирішили, що хлопцеві потрібен спокій.
Із Шастою ніколи не траплялося чогось подібного. Він навіть уявити собі не міг, що
лежатиме на чомусь такому зручному, як цей диван, або що питиме щось таке
смачнюще, як шербет. Проте його турбувало, що сталося з иншими і як, урешті-решт,
йому звідси втекти, аби зустрітися з друзями на цвинтарищі, та що буде, коли
повернеться справжній Корін. І все ж усі ці сумніви не могли зруйнувати відчуття
спокою і комфорту. Зараз Шасту цікавило, що смачненького запропонують йому після
відпочинку.
У тій кімнаті були різні цікаві істоти. Поруч із фавном сиділи два гноми (таких істот
Шаста теж ніколи не бачив) та великий крук. Були також люди — старші від Шасти,
але не набагато. Усі чоловіки та жінки мали доволі миловидні обличчя, мелодійні
голоси і взагалі були приємніші у спілкуванні від будь-якого калорменця. Вони саме
щось жваво обговорювали, і Шаста зацікавився темою бесіди.
— Шановна панно, — звернувся король до королеви Сюзан (це була дівчина, що
обнімала Шасту), — що Ви вирішили? Ми тут сидимо уже три тижні. То як, вийдете
заміж за того смаглявця, принца Рабадаша, чи ні? Він-бо так наполегливо добивається
Вашої руки!
Панна заперечливо хитнула головою.
— Ні, брате, — відповіла вона, — за жодні діяманти Ташбану.
("Гей, — подумав Шаста, — то король і королева доводяться одне одному братом і
сестрою! А я думав, що вони пара".)
— Правильно, сестро, — мовив король. — Моє ставлення до Вас напевно б
змінилося, якби Ви пішли на це. Кажу-бо, іще коли посланці Тісрока уперше приїхали
до Нарнії, аби вести перемовини про цей шлюб, і потім, коли принц Рабадаш гостював у
Кеа-Перевелі, я не міг зійти з дива: Ви виявляли йому таку прихильність!
— Я поводилась нерозважливо, Едмунде, — відповіла королева Сюзан. — Прошу,
вибачте мене. Але тоді, у Нарнії, принц поводився зовсім не так, як тут, у Ташбані.
Закликаю вас у свідки: він виявив неабияку звитягу на лицарському турнірі, взяв гору у
перегонах, що їх наш брат, Верховний Король, влаштував на його честь! І розмовляв він
тоді ґречно й шанобливо. А тут, у себе вдома, Рабадаш показав, хто він насправді.
— Ага, — озвався крук, — зовсім як у давній приказці: хочеш знати, що таке ведмідь
— іди до його барлогу.
— Правда, правда, Жовтолапе, — сказав один із гномів — Або: видно пана по
халявах.
— Так, — мовив король, — не залишилося жодних сумнівів: Рабадаш — тиран,
пихатий, розбещений, жорстокий і самозакоханий тиран.
— Тоді, в ім'я Аслана, ми сьогодні покинемо Ташбан, оголосила рішенець Сюзан.
— Сестро, це не так просто, — заперечив Едмунд. — Гаразд, скажу вам, про що я
думав оці два дні. Перидане, будь ласка, погляньте, чи нема там кого за дверима.
Нікого? Добре. Тепер нам треба бути дуже обережними.
Після цих слів усі присутні стурбувались. Королева Сюзан схопилася з дивана і
підбігла до брата:
— Ох, Едмунде! — вигукнула вона. — Що трапилось? Ти мене лякаєш.
Розділ 5. Принц Корін
— Люба сестро, — мовив король Едмунд, — будьте відважні. Бо, скажу відверто, ми
у великій небезпеці.
— У чому річ, Едмунде? — спитала королева.
— Та якраз у тому, що навряд чи нам удасться без клопотів покинути Ташбан, —
відповів Едмунд. — Доки принц тішить себе надією, що Ви за нього вийдете, ми — його
почесні гості. Але, присягаюсь Лев'ячою Гривою, як тільки він отримає відкоша, з нами
поводитимуться так, що ми позаздримо невільникам.
Один із гномів легенько свиснув.
— А я вас попереджав, попереджав, — знову обізвався крук Жовтолап. — Сюди
дорога широка, а назад вузька, як казав карась, потрапивши у вершу!
— Я був у принца сьогодні вранці, — вів далі Едмунд. — Він не звик, аби йому
перечили. Що ж, тим гірше для нього. Ваша мовчанка та ухильні відповіді його
роздратували. Рабадаш намагався вивідати, як Ви сприйняли його пропозицію. Я вдав,
що не зрозумів, і спробував було відбутися жартом про дівочі примхи, мовляв, добра
свита, та не на нас шита. Принц впав у гнів, хоча намагався цього не показувати. Але в
кожному його слові відчувалася погроза.
— Ага, — проказав Тамнас. — Учора, коли я вечеряв у великого візира, було те
саме. Він спитав, чи подобається мені Ташбан. Я не міг йому сказати, що мені
ненависний тут найменший камінчик, але й брехати не випадало, тож відповів, що
зараз, коли літо уповні, я волів би сховатися від нестерпної спеки у прохолодних
нарнійських лісах. Візир викривив губи у посміху, що не обіцяв нічого доброго, і
відказав: "Ніщо не завадить тобі знову там розкошувати, цапе, але тільки за умови, що
ви залишите тут наречену для нашого принца".
— Гадаєш, він може вдатися до сили? — вигукнула Сюзан.
— Цього я й боюся, Сюзан, — відповів Едмунд. — Здається, він бачить у тобі радше
рабиню, а не дружину.
— Думаєш, він зважиться на таке? Чи, може, Тісрок собі гадає, що наш брат,
Верховний Король, не дасть йому гідної відсічі?
— Ваша величносте, — звернувся Перидан до короля, — вони ж не з'їхали з глузду.
Чи калорменці думають, що у Нарнії забракне мечів та списів?
— На жаль, виглядає, що Тісрок не надто боїться Нарнії, — мовив Едмунд. — Ми —
дуже маленька країна, А маленькі країни поблизько великих імперій завжди ласий
шматок для правителів-тиранів, Тісрок хоче їх загарбати. Він відправив принца у КеаПеревел свататися, бо шукав зачіпки, аби виступити проти нас. Думаю, він
сподівається розправитися одразу і з Нарнією, і з Верхоландією.
— Хай тільки пхнеться, — сказав другий гном. — На морі наші сили рівні. А якщо
він рушить сушею, то йому доведеться подолати пустелю.
— Так, — промовив Едмунд, — але чи зупинить його пустеля? Що скаже Жовтолап?
— Я добре знаю пустелю, — відповів крук, — У молоді роки облітав її геть усю.
(Шаста нашорошив вуха.) Кажу напевно: навіть коли Тісрок ітиме через велику оазу,
йому все'дно не вдасться дійти з таким великим військом аж до Верхоландії. Так, до
оази вони доберуться за день їзди, але щоб угамувати спрагу всіх вояків та всіх коней,
води там не вистачить. Проте є ще одна дорога.
Шаста затамував подих.
— Рушати потрібно від старого цвинтарища і далі тримати шлях на північний захід,
— пояснював крук. — Роздвоєна вершина гори Пайр показуватиме дорогу. За день
можна добратися до кам'яної ущелини. Ущелина та доволі вузька, мандрівник може
тисячу разів пройти за сотню метрів від неї і нічого не зауважить. Там не знайдете ні
трави, ні води, лише каміння, але вона виведе вас до ріки. Далі поїдете уздовж берега і
доберетесь аж до Верхоландії.
— А калорменці знають про цей шлях? — спитала королева.
— Друзі, друзі, — втрутився Едмунд, — ну яка користь від усіх цих розмов? Зараз
варто думати не про ймовірну війну між Нарнією і Калорменом, а про те, як урятувати
честь королеви та наші голови, тобто як вислизнути із цього клятого міста. Нехай мій
брат, Верховний Король Пітер, хоч двадцять разів переможе Тісрока, та що з того, коли
тут нам переріжуть горлянки, а її королівська величність стане рабинею принца.
— У нас є зброя, королю, — обізвався перший гном, — а в цьому будинку ми
можемо якийсь час втримати облогу.
— Так, звичайно, — мовив король, — я не маю жодного сумніву, що кожен із нас
дорого віддасть своє життя, якщо доведеться битися. Напасники доберуться до
королеви лише коли ми поляжемо. Та якщо до цього дійде, ми опинимося у становищі
щурів, які потрапили у пастку, але ще кусають.
— Правда, правда, — каркнув крук. — Ото зібралися посеред кімнати і
розповідають одне одному якісь байки. Але це нічого не дасть. Коли нападники
отримають відкоша. то будинок просто підпалять.
— Це все через мене, — не витримала Сюзан і заплакала. — Ох, чого я поїхала з
Кеа-Перевелу? Я була там така щаслива… а потім прибули посли з Калормену. Кроти
саме садили дерева у саду і… ох… ох…
Сюзан сховала обличчя в долонях і заридала.
— Тримайся, Сю, тримайся, — обійняв її за плечі Едмунд. — Пам'ятаєш… О
Господи, що з Вами, пане Тамнасе?
А фавн схопився руками за ріжки і похитувався туди й сюди, немовби його схопив
біль.
— Не говоріть до мене, не говоріть, — придушено вимовив Тамнас. — Я думаю. Я
вже ледве дихаю, так думаю. Заждіть, ну заждіть же!
Усі спантеличено переглянулись. Але Тамнас за якусь хвильку звів погляд,
протяжно зітхнув, витер спітніле чоло і сказав:
— Наш клопіт у тому, що треба добратись до вітрильника… прихопивши, звісно,
лише найнеобхідніше… головне, аби нас не помітили і не спинили.
— Аякже, — обізвався гном, — журба така, як у жебрака: хотів би погарцювати, та
коня катма.
— Зачекай, зачекай, — нетерпляче мовив Тамнас. Нам потрібно знайти причину,
аби спуститися до корабля і перенести туди речі.
— Так, — дещо вагаючись, відповів король Едмунд.
— Що ж, — провадив далі Тамнас, — тоді чому б Вашим величностям не запросити
принца на бенкет, який відбудеться, скажімо, завтра увечері на нашій "Перлині"?
Королева напише ґречне запрошення для принца, не даючи, проте, жодних обіцянок.
Треба тільки дати Рабадашеві надію, що вона готова прийняти його пропозицію.
— Чудово, просто чудово, — каркнув крук
— А коли так, — збуджено розповідав Тамнас, — то нікого не дивуватиме, якщо ми
цілий день будемо їздити на корабель і назад, аби підготувати гостину. Хтось із нас піде
на базар і накупить фруктів, ласощів, вина, аби всі повірили, що ми справді готуємо
учту. А ще треба знайти факірів, штукарів, танцівниць, флейтистів і запросити їх на
корабель завтра увечері.
— Так-так, розумію, — сказав король Едмунд, задоволено потираючи руки.
— А далі, — щебетав Тамнас, — далі, коли ми усі зберемося на вітрильнику, і коли
геть стемніє…
— Напнемо вітрила і — вперед! — доказав король.
— І в море! — вигукнув Тамнас. З цими словами він зістрибнув з дивана і пустився у
танок.
— І попливемо на Північ! — вигукнув перший гном.
— Додому! Слава Нарнії та Півночі! — підхопив другий.
— А Рабадаш прочуняє зранку і побачить, що пташка випурхнула! — реготнув
Перидан, заплескавши в долоні.
— О Тамнасе, наш мудрий Тамнасе, — вигукнула Сюзан. Вона схопила його за руки
і вони обоє закружляли по кімнаті у радісному танку:
— Гей, Ви врятували нас усіх!
— Принц кинеться услід за нами, — дещо охолодив загальний запал лицар, імени
якого Шаста не знав.
— А цього я боюся найменше, — відповів Едмунд. — Я добре розглянув усе, що
плаває по цій ріці, і не побачив ані великих військових вітрильників, ані прудких галер.
Хай спробує! Наша "Перлина" потопить будь-яке Рабадашеве судно — якщо, звісно, їм
поталанить нас здогнати.
— Ваша величносте, — мовив крук, — нічого ліпшого під того, що придумав фавн,
Ви не почуєте, хоч би ми радились тут цілий тиждень. Але ми, птахи, кажемо: спершу
звий гніздо. Давайте пообідаємо і — до справи.
Тут усі встали, відчинили двері і розступилися, даючи дорогу королю і королеві.
Шаста не знав, що йому робити, але Тамнас заспокоїв: "Залишайтесь тут, Ваша
високосте, зараз я принесу сюди щось смачненьке. А доки ми все підготуємо —
відпочивайте". Шаста знову опустився на подушки і за мить залишився у кімнаті сам.
"Прикро, доволі прикро", — подумав Шаста. За увесь цей час хлопцеві жодного разу
не спало на думку розповісти нарнійцям усю правду і попрохати у них допомоги.
Аршиш, чоловік черствий і скупий, виховував його так, що Шаста міцно засвоїв
правило: ніколи нічого не розповідати дорослим, бо вони або зіпсують, або заборонять
те, що ти хочеш зробити. Він подумав, що навіть коли нарнійський король і прийме
двох речистих коней, то до Аравіси він, мабуть, поставиться инакше: вона ж бо
калорменка, отож її або продадуть у рабство, або відішлють назад до батька. Про себе
Шаста думав: "Ну як мені тепер признатися, що я не принц Корін, коли я усе чув і знаю
їхні плани? Якщо вони довідаються, що я чужий, то живим мене звідси не випустять.
Вони боятимуться, що я розповім усе Тісрокові, отже, вб'ють мене. Може, це станеться
тоді, коли сюди повернеться справжній Корін і все розкриється!" Бачите, Шаста зовсім
не уявляв, чого чекати від людей, що народились вільними.
"Що мені робити? Що мені робити? — раз-у-раз запитував себе Шаста. — Що мені…
ой, знову сюди йде це дивне створіння, схоже на цапа".
До кімнати, пританцьовуючи, вбіг фавн. У руках у нього була таця, завбільшки
майже як він сам. Фавн поставив її на інкрустований столик, поруч із диваном, на
якому лежав Шаста, а сам сів збоку на килим, схрестивши ноги.
— Ну, принце-принцику, — сказав він, — смачного! Наступний обід буде вже у
Верхоландії.
Після калорменської їжі ці страви смакували знаменито. Не знаю, чи сподобались
би вони вам, але Шасті все припало до смаку. Там були омари, салат, смажені бекаси,
начинені мигдалем та трюфелями, щось чудернацьке з печінки курчати, рису,
родзинок та горіхів, а ще накраяна скибками свіжа диня, вершки з агрусом і вершки з
шовковицею і морозиво кількох сортів. А поміж тарелів примостилася маленька
карафка вина, яке називають "білим", хоча насправді воно жовте.
Поки Шаста поглинав усі ті смаколики, маленький добрий фавн, гадаючи, що
хлопець іще не прийшов до тями після сонячного удару, розважав його, розказуючи, як
буде чудово, коли вони повернуться додому. Фавн говорив про його, Шасти, доброго
батька Люна, короля Верхоландії, та про маленький затишний замок на південному
схилі перевалу, у якому він мешкав.
— Не забувайте, — нагадав Тамнас, — що на день народження Вам обіцяли перші
крицеві обладунки та першого бойового коня. А тоді, Ваша високосте, почнете
вправлятися у лицарських двобоях. Король Пітер обіцяв Вашому вінценосному батькові:
якщо все буде гаразд, то за кілька років він посвятить Вас у лицарі в Кеа-Перевелі. А
заки це ще станеться, Ваша високосте, Вас чекають мандрівки до Нарнії почерез
гірські перевали. Ви, звісно, не забули, що обіцяли приїхати до мене на цілий тиждень,
аби взяти участь у Літніх Фестинах? У лісах скрізь палатимуть ватри, а фавни з
дріядами до ранкової зорі танцюватимуть довкола них і… хтозна, може, ми побачимо
самого Аслана!
Коли Шаста завершив трапезу, фавн порадив йому іще відпочити.
— По обіді не зашкодить трохи подрімати, — мовив він. — Коли ми рушатимемо на
корабель, я Вас покличу. А тоді — додому. В ім'я Нарнії і Півночі!
Шасті так сподобалась гостина й історії, які розповідав Тамнас, що коли фавн
покинув кімнату, думки хлопця попливли в иншому напрямку. Тепер він хотів, аби
справжній принц не з'явився, аж доки корабель не рушить до Нарнії. Боюся, що у той
момент Шаста взагалі не думав про те, що станеться з Коріном, коли той залишиться у
Ташбані. Хлопцеві, правда, трохи муляло, що Аравіса та Бругу марно дожидатимуть
його на цвинтарищі. Але далі Шаста сказав собі: "Гаразд, що я можу вдіяти? Аравіса і
так вважає, що я не гідний подорожувати у її товаристві, то хай радіє, що лишилася
сама". Та й, метикував Шаста, набагато ліпше добиратись до Нарнії морським шляхом,
аніж брести по розпеченій пустелі.
У голові Шасти роїлися різні думки про те, що з ним може статися, та за якусь
хвилину він солодко позіхнув раз… удруге… і поринув у сон. Нічого дивного: він-бо
устав на зорі, здолав такий довгий шлях, аж до самого Ташбану, пережив стільки
пригод, а оце смачно попоїв і приліг на дивані у світлиці, де так гарно і свіжо, де нікого
немає, де так тихо… хіба ось бджола залетіла у розчинене віконце… Повірте, якби ви
опинились на місці хлопця, то так само не знайшли б у собі сили змагатись із дрімотою.
З міцних обіймів сну Шасту вирвав гучний хряскіт. Хлопчина від несподіванки аж
підстрибнув на ліжку й одразу широко відкрив очі. Обвівши поглядом кімнату, він
зрозумів, що спав кілька годин, бо тіні перемістилися в инший бік. Далі помітив, що від
коштовної порцелянової вази, яка стояла на підвіконні, коли він обідав, залишились
лише розсипані по підлозі друзки. Шаста побачив дві руки на підвіконні, що аж
побіліли від напруження: хтось з усіх сил дряпався по стіні, намагаючись потрапити
через відчинене вікно до кімнати. Спершу з'явились голова і плечі, а за хвильку
підвіконня осідлав якийсь хлопчина.
Шаста ніколи не бачив себе у дзеркалі. Та навіть якби й бачив, то навряд чи у цей
момент зрозумів би, що хлопець цей схожий на нього як дві краплі води. Правда, зараз
незнайомець виглядав так, що його взагалі було важко упізнати: повіка заплила, під
оком велетенський синець, в роті бракувало зуба, одіж, колись гарна і багата, зараз
перетворилась у брудне лахміття, а лице замащене кров'ю та болотом.
— Ти хто? — пошепки запитав незнайомець.
— Ти — принц Корін? — поцікавився Шаста.
— Звичайно, — відповів той. — А хто ти?
— Я — ніхто, тобто я не принц, — мовив Шаста. — Король Едмунд зловив мене на
вулиці, переплутавши з тобою. Мабуть, ми подібні. Чи можна вибратися звідси тим
шляхом, яким ти сюди повернувся?
— Можна, якщо вміти лазити по стінах, — сказав Корін. — Але чого тобі поспішати?
Слухай, а давай розіграємо всіх, коли ми такі схожі!
— Ні, ні, — швидко заперечив Шаста. — Нам ліпше відразу помінятись місцями.
Просто боюся, що зараз повернеться пан Тамнас і застане нас тут разом. Мені-бо
довелося грати твою роль. Та й уночі ви потайки звідси відплинете. Де ж ти був увесь
цей час?
— На вулиці один хлопчисько дозволив собі покпити з королеви Сюзан, — сказав
принц Корін, — а я затопив йому у писок, збив із ніг. Він розревівся, втік до хати, а
звідтам вийшов його старший брат. Я повалив на землю і брата. Потім вони удвох
погналися за мною. Потім я налетів на трьох літніх чоловіків зі списами. Це були
вартівники. Я став з ними боротися, але вони виявилися сильнішими і хутко скрутили
мене. На той час уже геть смерклося. Вартівники потягли мене до буцегарні. По дорозі
я запропонував десь зупинитись, відпочити і випити по чарці доброго вина. Вояки
спершу пом'ялись, але потім погодились. Отож я завів їх до винарні і купив одразу ціле
барильце. Невдовзі мої сторожі добряче нажлуктилися та так навсидячки й поснули.
Не гай часу, сказав я собі, і тихцем пробрався до дверей. Та надворі мене підстерігав
той малий шибеник, через якого усе заколотилося. Я знову повалив його на землю, а
сам видряпався на дах поблизького будинку і причаївся за димарем. Там мені довелося
пробути до світанку. Потім я ще шукав дорогу сюди. Слухай, а є тут щось напитися?
— Ні, я все випив, — зітхнув Шаста. — Гаразд, покажи мені, як ти сюди добрався.
Не можна гаяти ні хвилини. Було би ліпше, якби ти ліг на диван і вдав, що… Ох, я
забув. Нічого не вийде: в тебе обличчя як потовчене яблуко, одні синці та подряпини.
Мусиш розповісти всю правду. Хай тільки я зникну звідси.
— Що я мав би їм розповідати? — насупився Корін. Урешті-решт, хто ти такий?
— Немає часу, — відказав Шаста. — Гадаю, я нарнієць, або звідкілясь із Півночі.
Але все своє життя провів у Калормені. Та я утік. Мені треба іти через пустелю. Разом
із речистим конем на ймення Бругу. Все, хутко! Як мені звідси вибратись?
— Дивися, — узявся пояснювати Корін, — стрибнеш звідси на дах веранди. Тільки
ступай легенько, на пальчиках, щоб тебе не почули. Далі повернеш ліворуч і вилізеш
на стіну. Пройдеш по ній аж до кінця, а там побачиш купу сміття під муром.
Зістрибнеш на ту купу — і ти вільний. Оце й усе.
— Дякую, — сказав Шаста, уже сидячи на підвіконні. Хлопці глянули одне одному у
вічі і раптом відчули, що стали друзями.
— Бувай, — мовив Корін. — І… хай щастить. Маю надію, що ти виберешся цілим.
— Тримайся, — відповів Шаста. — Здається, твої пригоди ще не скінчились.
— Що там мої пригоди супроти твоїх, — заперечливо хитнув головою Корін. —
Добре, стрибай. Та легше, кажу тобі, — кинув уже навздогін. — Сподіваюся, ще
зустрінемось у Верхоландії. Піди до мого батька, короля Люна, і скажи йому, що ти мій
друг. Пильнуй! Хтось іде.
Розділ 6. Шаста серед гробниць
Шаста навшпиньках пробирався по даху веранди. Розпечена черепиця обпікала
його босі ноги. Ось він дійшов до краю, а там перестрибнув на оборонний мур. Шаста
добрався до рогу і — його очам відкрилася вузька занечищена вуличка. Під стіною
громадилася купа сміття, про яку говорив йому Корін. Перед тим як стрибнути, Шаста
озирнувся навколо, аби зорієнтуватись, куди йти далі. Не викликало сумніву, що
хлопець перебував на самісінькій маківці острова, на якому було збудовано Ташбан.
Унизу перед ним лежали пласкі покрівлі, які, немов величезні приступці, вели аж до
зубчастого муру у північній частині міста. За мурами текла річка, за нею прозирав
невеликий пагорок, схили якого суціль укривали сади. А ген за садами виднілося щось
таке, чого хлопець ніколи не бачив, отож не мав із чим порівняти: якась жовтаво-сіра
гладінь, що нагадувала море у безвітряну погоду. Вдалині бовваніли височенні камінні
брили із гострими білими вершечками. "Пустеля! А там гори!" — здогадався Шаста.
Хлопець стрибнув на купу сміття і чимдуж побіг униз по вузькому узвозу, який
хутко вивів його на широку вулицю, запруджену людьми. Ніхто із перехожих не
звернув уваги на малого босоногого обідранця, проте неспокій і хвилювання не
полишали хлопця, аж доки, повернувши за ріг, він не побачив перед собою міську
браму. Там він набрався товчеників у тисняві, бо перед виходом товпилася купа люду.
За брамою, на мосту, люди йшли уже звільна, без поспіху, немов у якійсь урочистій
процесії. Вирвавшись із запилюженого галасливого Ташбану, Шаста з насолодою
вдихнув свіже річкове повітря.
Шаста перейшов міст. Юрба розсіялась у різні боки, бо люди тут розходились хто
куди. Хлопець рушив просто й опинився на битій дорозі, що звивалася поміж садами і
провадила на пагорок. Шаста пройшов ще трошки і залишився сам. За якусь часинку
путівець вивів його на саму маківку. Там хлопець зупинився й уважно роззирнувся
довкруж. Здавалося, що він опинився на краю світа, бо за кілька кроків від нього уже
починався безживний сухий пісок. Попереду виднілися гори, але тепер вони здавалися
ще дальшими, ніж тоді, коли Шаста роздивлявся їх із міста. Хлопець рушив у дорогу і
через п'ять хвилин, із превеликою полегшею, лівобіч побачив цвинтар, який описував
Бругу. Там було багато великих гробниць із тесаного каменю. Гробниці справді
нагадували бджолині вулики, лише дуже високі і вузькі. У світлі призахідних променів
чорні камінні силуети справляли доволі гнітюче враження.
Шаста повернувся на захід і побіг до цвинтарища. Сонце світило йому просто у вічі,
хлопець майже нічого не бачив. Він з усіх сил напружував зір, аби віднайти своїх
друзів. "Де їм іще бути? — міркував він. — Мабуть, заховались за останньою гробницею,
бо тут їх легко би хтось помітив".
Скрізь зяяли чорні входи гробниць. Було їх із дванадцять. Кожну Шаста обійшов
довкруж по кілька разів, аби нічого не пропустити. Це зайняло немало часу. Хлопець
оглянув кожен камінь, кожен закуток, проте на цвинтарищі не було нікого-нікогісько.
Сонце уже сховалося за обрієм. Навколо — анішелесь.
Та зненацька позаду щось заревіло. Хлопця взяв страх ледве серце з грудей не
вискочить. Він аж закусив язика, щоб не скрикнути з переляку. Та наступної миті
збагнув: це ташбанські сурми звіщали закриття воріт. "от страхопуд, — мовив сам до
себе Шаста. — Хіба ти не чув зранку, як сурмили сурми?" Проте тоді ворота
відчинялися і пускали тебе у місто, і з тобою були друзі, а зараз ти сам і навколо темнотемнісько. Шаста розумів, що тепер, коли ворота замкнено, його друзі не зможуть
вийти за межі міста і йому доведеться пробути тут самому до ранку. "Мабуть, вони таки
залишились у Ташбані, — подумав Шаста, — або поїхали без мене. А що, Аравіса так і
зробить. Але Бругу ні. Бругу так би не вчинив… хоча…"
Проте Шаста глибоко помилявся, думаючи так про Аравісу. Дівчина була горда,
гостра на язик, але вона завжди дотримувала слова і нізащо не покинула б свого
супутника, навіть якщо він їй і не припав до вподоби.
Сутінки згущувалися з кожною хвилиною. Шаста знав, що йому доведеться
провести тут цілу ніч і через це почувався доволі незатишно. Йому вже не хотілося
розглядати гробниці: ці велетенські безмовні камінні брили вселяли в нього острах.
Шаста відганяв від себе думки про привидів, проте вони щораз більше заполонювали
його уяву.
— О-йой! Рятуйте! — раптом скрикнув він, бо відчув, як щось торкнулося до його
ноги. Думаю, не варто мати хлопцеві за зле, що він так піддався страхові: він і до того
почувався не надто впевнено, а тут так темно, і ці велетенські гробниці, і щось
підкралося ззаду і зачепило його за литку. Шаста увесь схолов, він не міг ані
ворухнутись, не те щоб кинутися навтьоки. Хай уже що завгодно, але бігти не знати від
чого поміж цих чорних склепів… ця думка блискавкою промайнула у голові Шасти.
Хлопець зібрався з духом, повільно озирнувся і… полегшено зітхнув: під ногами у нього
крутився кіт.
Кіт! Великий, дуже поважний, ба навіть маєстатичний — це те, що вдалося
роздивитися Шасті у суцільному мороці. Здавалося, що він живе серед гробниць самсаміський уже багато років. Його очі просто заворожували: у вас могло скластися
враження, що йому відомі якісь таємниці, але він нізащо їх не зрадить.
— Киць, киць, — покликав Шаста. — А ти часом не з тих, речистих?
Кіт уп'яв у хлопця пильний проникливий погляд, а перегодя повернувся і рушив з
місця. Шаста, звісно, пішов за ним. Кіт перейшов цвинтарище і зупинився. А тоді
вмостився на задніх лапах, хвіст обкрутив калачиком довкруж себе, витягся мов струна
і завмер, незмигно дивлячись у бік Нарнії та Півночі, мовби на чатах. Шаста влігся
поряд, повернувшись лицем до гробниць, а спиною притулився до кота. Тож якби із
цвинтарища з'явилося щось небезпечне, він би одразу побачив, а теплий м'який бік
кота зігрівав його спину. Комусь пісок здасться не надто зручним ложем, але Шасті не
раз доводилося спати на голій землі, тож йому нічого не вадило. Хлопця не полишав
неспокій, його турбувало, що трапилося із Бругу, Аравісою та Гвіною. Та по якомусь
часі його таки зморив сон.
Розбудило хлопця якесь завивання. "Мабуть, приверзлося у сні", — подумав Шаста.
Але тут відчув, що кіт десь зник. Хлопець, звісно, волів би не лишатись зараз на самоті.
Шаста лежав із закритими очима: йому було страшно озирнутися довкола. Ми із вами
також сховалися б під ковдру. Та з-за спини, десь із пустелі, знову долинуло це
жахливе виття. Шаста широко розплющив очі і сів.
Ясно світив місяць. Шаста зауважив, що камінні темно-сірі силуети гробниць
немовби витяглись і підсунулись ближче. Вони скидались на велетів у довгих хламидах
і з каптурами на головах. Опинитися тут уночі саміському, за два кроки від могил…
звісно, неприємно. Але виття долинало не з цвинтарища, а з пустелі. Шаста повернувся
спиною до склепів (хоча йому ой як цього не хотілося) і пильним поглядом міряв
безкрає піщане море. У цю хвилину пронизливе завивання прокотилося зовсім близько.
"Хоч би не леви", — подумав хлопець. Правда, ці звуки не дуже були подібні на рик,
що його він чув тієї ночі, коли разом із Бругу стрів Аравісу і Гвіну. Це завивали шакали.
Шаста цього не знав. А якби і знав, то навряд чи мав би велике бажання зустрітися із
ними.
Виття пролунало ще раз, а тоді вдруге. "Їх там багато, — подумав хлопець. — Не
знаю, що це за звірі, але вони зовсім близько".
Якби Шаста зараз був здатен діяти розсудливо, то він повернувся б, перейшов
через цвинтарище і спустився до річки. Там мешкали люди і жоден хижак не посмів би
поткнути туди носа. Але Шаста боявся духів. Ще раз опинитись поруч із цими
велетенськими камінними склепами… ануж хто вистрибне звідтіля? Це було
нерозумно, але Шаста волів зустрітися з хижаками, ніж із духами. Виття щораз
наближалося, і хлопець уже зібрався дати драла… але в останню мить уздрів, що від
пустелі відділилася якась величезна чорна пляма і рушила просто на нього.
У темряві Шаста не міг добре роздивитися. Та він бачив, що це звір, бо мав чотири
лапи, а на голові метлялася грива. У цю хвилину звір несподівано зупинився, обернувся
у бік пустелі і гучно рикнув. У гробницях безладно заметалася луна. Виття урвалося. У
хлопця від переляку віднялися ноги. А звір саме повернувся до Шасти і взявся пильно
його розглядати.
"Лев, Я так і думав, це лев, — запульсувало у голові хлопця. — Усе, мені гаплик. Ох і
болітиме, о-ох. Швидше б уже кінець. Цікаво, що відбувається з людьми, коли вони
умирають? О-о-ох! Він іде!" Шаста заплющив очі і міцно зціпив зуби, очікуючи, що
зараз у нього уп'ються лев'ячі кігті і зуби.
Але… наступної миті щось тепле і м'яке обкрутилося довкола його ніг. Шаста
відкрив очі і вигукнув:
— Ой, та воно зовсім не таке велике, як мені здавалося! Десь половина з того. Ба ні,
ледве чверть. Гей, та це кіт! Мабуть, мені усе намарилось. Треба ж таке! А виглядало
велике як кінь.
Отож чи примарився йому той великий звір, чи ні, але зараз побіля нього мостився
таки кіт. Він уважно вивчав хлопця своїми великими зеленими незмигними очима.
— Ох, котику, — схлипнув розчулено Шаста, — як добре, що ти знову зі мною. А то
мені таке приверзлося.
Хлопець улігся на пісок поруч, спиною притулившись до кота, — як увечері, коли
вкладався спати. Невдовзі Шаста увесь зігрівся — і заспокоївся.
— Скільки житиму, ніколи більше не знущатимусь із котів, — мовив Шаста,
звертаючись почасти до кота, почасти до самого себе. — Знаєш, якось я жбурляй
каміння в одного старого шолудивого кота. Ой! Перестань!
Бо на ці слова кіт обернувся і добре дряпнув його по щоці.
— Гаразд, досить розмов, — потягнувся Шаста. Зрештою, ти й так не розумієш, що
я кажу.
Хлопець задрімав.
Зранку, коли Шаста прокинувся, кота уже не було. Сонце підбилося височенько і
пісок устиг розпектися. Хлопець звівся і протер очі. Його мучила спрага — язик,
здавалося, присох до піднебіння. Пісок мінився під сонячним промінням — від яскравих
поблисків боліли очі. З боку Ташбану до Шасти долинав ледь чутний гул великого
міста, але тут панувала тиша. Хлопець повернув голову ліворуч і подивився на захід,
аби сонце не сліпило очей. Там, ген на обрії, виднілися гори. Одна мала аж дві маківки.
"Треба іти у тому керунку, казав крук, — подумав Шаста. Так, немає сумніву, це Пайр.
Тоді чого марнувати час, поки усі позбираються?" І він ногою проорав у піску глибоку
борозну у напрямі гори Пайр.
Ну а далі, ясна річ, треба було роздобути якісь харчі та пиття. Шаста підтюпцем
пробіг через цвинтарище. У денному світлі гробниці виглядали майже буденно —
хлопець навіть здивувався, що іще недавно так їх боявся. Шаста спустився до берега, а
там попри річку тяглися поля і сади. Вряди-годи траплялися люди, але було їх негусто,
бо кілька годин тому відчинили міську браму й усі селяни зраненька подалися до міста.
Отож Шасті ніщо не перешкоджало учинити такий собі "рейд", як назвав би це Бругу.
Хлопець заліз через пліт у сад і роздобув там три апельсини, диню, пару фіг і гранат.
Після того Шаста пішов до річки, тримаючись, проте, на віддалі від мосту, досхочу
напився, а далі скинув зі себе брудне манаття і пірнув. Хлопець-бо виріс побіля моря і
плавати навчився, ледве зіп'явшись на ноги, тому не міг оминути такої нагоди. Потому
виліз із води, влігся на траву і дивився на той берег, де височів Ташбан, сповнений
величі та могуті. Раптом хлопець подумав, що за той час, коли він купався, друзі могли
добратися до цвинтарища ("…і підуть далі, без мене… може…"). Шаста схопився,
притьмом натягнув на себе одяг та чимдуж пустився до цвинтаря. Доки добіг, то знову
відчув таку спрагу, наче перед тим не пив водички і не купався.
Як це часто буває, коли ти сам і чогось чекаєш, то день тобі видається страшенно
довгим. Звичайно, тоді у голові зринають різні думки, але врешті й вони наганяють
нудьгу. Якийсь час Шаста думав про нарнійців, зокрема про Коріна. Цікаво, що було,
коли виявилося, що хлопчисько, який ото лежав на дивані і чув усі їхні потаємні плани,
зовсім не Корін? Страх як неприємно усвідомлювати, що тепер ті милі привітні люди
матимуть його за шпигуна.
Сонце поволі сягло свого зеніту, а далі пересунулося на вечірній упруг, але біля
Шасти нічого не відбувалося: ніхто так і не з'явився. Хлопець занепокоївся. І тут-таки
втямив, що коли вони домовлялися про зустріч, ніхто не з'ясовував, скільки треба
чекати. Не стовбичити йому отут ціле життя! Та й, гляди, невдовзі знову стемніє і — ще
одна ніч серед гробниць? У голові хлопця роїлися усякі думки — купа різних планів,
правда, усі ні до чого. Врешті Шаста вибрав найгірший варіянт. Він зачекає, заки
стемніє, тоді піде до річки і поцупить стільки динь, скільки здужає підняти, а відтак
подасться у напрямку гори Пайр. Напрямок визначатиме за борозною, яку ото вранці
вижолобив на піску. Звісна річ, це було чисте божевілля, бо якби він прочитав стільки
книжок про пустелю, як ви, то навіть мріяти не важився б про таку виправу. Але Шаста
взагалі ніколи нічого не читав.
Так хлопець і сидів, сховавшись за гробницею. Та заки ще сонце сховалося за
овидом, він побачив, що назустріч йому простує двоє коней. Від неймовірної радости
його серце ледь не вистрибнуло із грудей, бо він упізнав Бругу та Гвіну. Проте
наступної миті хлопець зіщулився від недоброго передчуття: не було Аравіси. Коней вів
озброєний незнайомець, одягнутий досить добре, так, як одягались головні раби з домів
могутніх шляхетних родів. Бругу та Гвіна більше не нагадували в'ючних шкап: вони
були осідлані і мали на собі добротну збрую. Що б це могло означати?
"Пастка, не инакше, — промайнуло в голові у Шасти. — Певно, Аравісу схопили,
добряче відшмагали, от вона все й розповіла. А ті лише чекають, аби я вийшов і
заговорив до Бругу! А тоді хап мене — і все. Але якщо сидіти отут, то як знайти решту?
Це ж єдина можливість. Ох, дізнатися б, що трапилось".
Шаста причаївся за гробницею, раз-у-раз полохливо озираючись. Він знав, що із
двох бід треба вибирати меншу, та ніяк не міг вирішити — котру.
Розділ 7. Аравіса у Ташбані
А трапилося ось що. Коли нарнійці потягли Шасту зі собою, Аравіса залишилась
сама з двома кіньми — які, до слова, повелися дуже мудро і мовчали, наче води у рот
набравши. Дівчина ні на мить не втратила самовладання, а відразу підхопила вуздечку
Бругу. Серце її бухало як молот, та зовні вона зберігала спокій. Як тільки нарнійські
вельможі минули майдан, Аравіса спробувала було рушити далі. Але не встигла вона
ступити й кроку, як наступний вістун ("От надокучливі галайки", — подумала дівчина)
уже кричав: "Дорогу, дорогу, дорогу! Дорогу тархіні Лазараліні!". І за цими словами
з'явилось четверо озброєних рабів, а за ними четверо носильників, які несли на плечах
розкішний паланкін. Під подувами вітру він тріпотів шовковими запиналами та
видзвонював срібними дзвіночками. Вся вулиця сповнилася пахощами квітів та
парфумів. За ношами йшли рабині у чудових шатах, а за ними конюхи, скороходи та
инша челядь. І тут Аравіса припустилася першої помилки.
Вона знала Лазараліну дуже добре, ну начеб вони вчилися в одній школі, бо їм
частенько траплялося разом гостювати у тих самих людей, а також забавлятися на
різноманітних вечірках. Аравіса не змогла стримати своєї цікавости: вона підвела
голову, аби подивитись, як тепер виглядає Лазараліна. А та вийшла заміж і зробилася
дуже поважною панею.
Ця цікавість і викрила Аравісу. Дівчина стрілася поглядом з Лазараліною, а та від
несподіванки аж підстрибнула на ношах і залящала на цілий майдан:
— Аравісо! Що ти, Бога ради, тут робиш? Твій батько…
Зволікати не можна було ні хвилини. Аравіса миттю відпустила коней, ухопилася за
край паланкіна, піднялась до Лазараліни і сердито прошепотіла їй на вухо:
— Мовчи! Чуєш? Негайно замовкни! Мусиш мене сховати. Скажи своїм людям…
— Але люба… — почала було Лазараліна так само голосно (її анітрохи не турбувало,
що вона привертає увагу натовпу, навпаки, їй це подобалось).
— Роби те, що кажу, бо ніколи в житті більше не обізвуся до тебе, — прошипіла
Аравіса. — Швидше, Лазараліно, будь ласка, швидше. Це дуже важливо. Звели своїм
людям, аби узяли отих двох коней. Опусти всі запинала на паланкіні і ходімо звідси
кудись, де мене не знайдуть. І не гайся, прошу.
— Гаразд, люба, — ледачкувато протягнула Лазараліна. Гей, ви двоє, візьміть-но
коней тархіни, — це вона зверталась до рабів. — І додому. Слухай, люба, ти справді
гадаєш, що в таку спеку варто опускати запинала? Я хочу сказати, що…
Проте Аравіса уже запнула куртини, закривши себе разом із Лазараліною у
розкішному, насиченому густими пахощами, задушливому паланкіні.
— Мене ніхто не повинен бачити, — мовила дівчина. — Батько не знає, що я тут. Я
втекла.
— Ох, люба, яка чудова пригода, — закотила очі Лазараліна. — Просто вмираю від
нетерплячки, так хочу про все це почути. Люба, даруй, ти сіла на моє плаття. Чи не
будеш така люб'язна? О, так ліпше. Воно в мене зовсім нове. Тобі подобається? Я
придбала його в…
— Ох, Лазараліно, дай спокій, — перебила її Аравіса. Де мій батько?
— Як, ти не знаєш? — вигукнула Лазараліна. — Він тут, ясна річ. Учора прибув до
міста і всюди розпитує про тебе. Уявляєш, ти ось тут, зі мною, а він про це і не
здогадується! Це найкумедніша притичина, яка мені будь-коли траплялася.
І вона аж зайшлася від нестримного хихотіння. Аравіса пригадала собі, що
Лазараліна завжди була такою реготухою.
— Немає тут нічого кумедного, — зупинила її Аравіса. — Усе дуже серйозно. Де ти
можеш мене сховати?
— Гаразд, моя мила, я заберу тебе до свого дому, — відповіла Лазараліна. — Мого
чоловіка зараз немає. Ніхто тебе не побачить. Ху-у! Але що за розвага їхати з
опущеними запиналами? Я хочу бачити людей. Отак позакриватися, коли маєш на собі
нове плаття…
— Сподіваюся, ніхто не чув, як ти щойно гукала до мене? — стурбовано спитала
Аравіса.
— Ні, ні, ну що ти, люба, звісно, ні, — неуважно промовила Лазараліна. — Але ти не
сказала, чи подобається тобі моє плаття.
— Ще одне, — правила своєї Аравіса, — звели своїм людям, аби ставились до цих
двох коней шанобливо. Це теж таємниця, бо вони — справжнісінькі речисті коні з
Нарнії.
— Що ти кажеш! — вигукнула Лазараліна. — Як цікаво! Ой, люба, чи бачила ти
королеву варварів із Нарнії? Вона зараз перебуває у Ташбані. Кажуть, принц Рабадаш
так закохався у неї, що геть згубив голову. Два тижні поспіль там лише бали й
полювання — тобі таке й не снилось. Як на мене, та королева не така вже й гарненька.
От нарнійські чоловіки справді милі. Передучора мене взяли на річку — там була
вечірка. А я була вбрана…
— Що зробити, аби твої люди не патякали скрізь, що у домі з'явилась незнайомка,
зодягнена мов жебрачка? Ці чутки можуть дійти до мого батька.
— Мила, не турбуйся даремно… отак… уже ліпше, — відповіла Лазараліна. — Ми
швидко підберемо тобі якусь пристойну одежину. Ну ось ми і вдома!
Носильники зупинилися, опустили ноші на землю й підняли запинала. Аравіса
побачила, що вони опинились у якомусь дворі. Воно було подібне на те, куди трішки
раніше потрапив був Шаста, хоча це відбувалося в иншій частині міста. Лазараліна
рушила до дверей, проте Аравіса перехопила її і несамовито зашепотіла на вухо, аби
негайно попередила рабів, щоб бува десь не прохопилися про дивну гостю своєї пані.
— Ох, вибач, люба, геть вилетіло з голови, — безжурно мовила Лазараліна. — Так.
Ви всі. І ти, воротарю. Нині ніхто не сміє вийти за межі садиби. Якщо дізнаюся, що
хтось із вас патякає про цю молоду пані, то спочатку накажу відшмагати до смерти,
потім живцем підсмажу, а далі посаджу до льоху на хліб та воду на шість тижнів. Ось
так.
Хоча Лазараліна казала, що їй страшенно кортить почути історію Аравіси, проте
вона не виявляла жодного бажання слухати. Насправді їй більше подобалося балакати
самій, аніж слухати когось. Спершу вона потягла Аравісу до лазні (а Калормен
славиться своїми лазнями), де вони довго ніжились, потім довго наряджала її у свої
найкращі одежі і лише тоді дала Аравісі змогу все пояснити. Лазараліна так
метушилася, поки вибирала плаття, що Аравіса уже втрачала терпіння. Правда, вона
згадала, що Лазараліна завжди була такою. Її цікавили тільки строї, вечірки та плітки.
Аравіса, натомість, захоплювалась стрільбою з лука, верховою їздою та плаванням. Ви,
певно, подумаєте, що дівчата були невисокої думки про захоплення одна одної — і
цілком слушно. Та ось, досхочу поласувавши збитими вершками, розмаїтими
галяретками, фруктами та морозивом, дівчата вмостилися у просторій залі з колонами.
Аравіса почувалася б там зовсім добре, але мавпочка, улюблениця Лазараліни,
безнастанно дряпалася по стінах, і це дратувало дівчину. Нарешті господиня
поцікавилась, чому Аравіса утекла з дому.
Коли Аравіса розповіла їй свою історію, Лазараліна спитала:
— Але, люба, чом ти не хочеш одружитись із Агоштою-тарханом? Та ж усі
пропадають за ним. Мій чоловік каже, що Агошта став одним із наймогутніших людей у
Калормені. Після смерті старого Аксарти його зробили Великим візирем. Ти хіба не
чула?
— Мені байдуже. Я не можу його бачити, — відповіла Аравіса.
— Люба, ти тільки подумай! Три палаци! А той, найкращий — на березі озері біля
Ілкіна. Запевняю, тебе чекають низки перлів і ванни з молока ослиць. І мене зможеш
частенько там бачити.
— Нехай тримає ті перли з палацами при собі. Мені що до того? — здвигнула
плечима Аравіса.
— А, у тебе завжди метелики у голові пурхали, Аравісо! сплеснула руками
Лазараліна. — Ну чого тобі ще треба?
Та врешті Аравісі вдалося переконати подругу, що справа ця надзвичайно
серйозна. Вони обговорили подальші дії. Ніщо не перешкоджало запровадити двох
коней до північних воріт, а там і до гробниць. Нікому на думку не спаде затримувати
добре вдягнутого конюха, який веде до ріки бойового румака та кобилу, осідлану для
вельможної пані. Лазараліна мала досить челяді, аби вибрати надійного слугу. Значно
важче було вирішити, що робити зі самою Аравісою. Дівчина гадала, що може
вибратися з міста на ношах із опущеними запиналами. Проте Лазараліна
розтлумачила, що паланкінами користуються тільки в місті. Коли спробувати у цей
спосіб пройти через браму, то воротарі неодмінно зацікавляться.
Розмова затягувалась, бо Аравісі було вельми нелегко втримувати увагу подруги на
одній темі. Та ось Лазараліна сплеснула в долоні і вигукнула.
— О, придумала! Є один шлях, яким можна вибратись за місто, минувши браму. Сад
Тісрока (хай живе вічно!) простягається до самої річки, і там, побіля пристані, у мурі є
невеличка хвірточка. Ясна річ, вона лише для тих, кому дозволено входити до палацу.
Хоча, з иншого боку, люба, — тут її мову перебив легкий смішок, — ми з тобою майже
до них належимо. Кажу, тобі пощастило, що потрапила до мене. Тісрок (хай живе
вічно!) такий добрий. Нас чи не щодня запрошують до палацу і я вже почуваюся там
мов удома. Мені так подобаються принци і принцеси, а принца Рабадаша я просто
обожнюю. Коли приходжу туди, то можу спостерігати за придворними дамами хоч
цілісінький день. То чому б нам, коли стемніє, не прокрастися у палац? А звідтам я
виведу тебе до пристані. Там завжди пришвартовано кілька човнів. Та навіть якби нас
схопили…
— Усе би пропало, — мовила Аравіса.
— Ох, люба, не переймайся, — прощебетала Лазараліна. — Я хочу сказати, що якби
навіть хтось нас викрив, ми могли б сказати, що це одна з моїх шалених витівок. Вони
мене добре знають. Ось учора… ти тільки послухай, люба, ото було сміху…
— Маю на увазі, для мене все було б утрачено, — трохи роздратовано перебила її
Аравіса.
— Ох… ах… так, розумію, про що ти, люба. Можеш запропонувати щось ліпше?
Аравіса заперечливо хитнула головою:
— Ні, на жаль. Доведеться ризикнути. Коли рушаємо?
— О, не зараз, — відповіла Лазараліна. — Ясна річ, не зараз. Увечері там буде
велика учта. Ой! Мені вже треба укладати зачіску. Увесь палац світитиметься вогнями.
І буде стільки людей! А виправу почнемо завтра вночі.
Аравісу ця новина не надто втішила, але робити було нічого. Час пополудні минав
страшенно довго. Лазараліна пішла на бенкет. Аравіса полегшено зітхнула, бо вже
добряче стомилась від її хихотіння, пустопорожніх балачок про сукенки, вечірки,
весілля, заручини та скандали. Дівчина рано пішла спати і це принесло їй чи не
найбільше втіхи за цілий день, бо так приємно було знову відпочивати на подушках та
лляних простирадлах.
Проте наступний день здавався їй нескінченним. Лазараліна знову взялася за своє і
переконувала Аравісу, що Нарнія — країна вічних снігів та льодовиків і що живуть там
хіба демони та відьмаки, отож треба геть зсунутися з глузду, аби зважитись туди
податися.
— Та ще й зі сільським хлопчиськом! — додавала вона. — Люба, подумай! Це тобі
ніяк не пасує!
В Аравіси теж часом ворушилася така гадка, але балаканина Лазараліни так їй
набридла, що дівчина вперше подумала: у сто разів цікавіше подорожувати із Шастою,
аніж марнувати час на світські плітки. Отож вона відповіла:
— Ти забула: коли ми доберемось до Нарнії, я буду ніким, як і він. Та й я дала слово.
— Що ти кажеш! — зірвалася на крик Лазараліна. — Та якби у тебе була бодай
крихта розуму, ти б стала дружиною великого візира.
Аравіса вийшла з кімнати, щоб поговорити із кіньми.
— Десь перед заходом сонця вам доведеться піти до гробниць у супроводі конюха,
— мовила дівчина. — Але без отих клунків. Вас знову осідлають і загнуздають. У сакви
Гвіни покладуть харчі, а у твої, Бругу, повний бурдюк води. Конюх має наказ добре
напоїти вас, коли перейдете міст.
— А тоді до Нарнії, на Північ! — прошепотів Бругу. Гаразд, а що коли Шасти не
буде біля гробниць?
— Доведеться чекати на нього, ясна річ, — відповіла Аравіса. — Як вам тут? Добре?
— Ніколи в житті не мав ліпшого стійла, — відповів Бругу. — Але якщо чоловік отієї
хихотливої тархіни, твоєї приятельки, дає гроші головному конюху, аби той купував
найліпший овес, то ось: конюх шахрує.
Аравіса й Лазараліна повечеряли у залі з колонами.
Через дві години дівчата були готові рушати. Аравіса одяглася так, щоб удавати
рабиню з багатого дому. Вона опустила на обличчя чадру. Дівчата домовилися, що на
питання відповідатиме Лазараліна. Вона казатиме, що Аравіса — рабиня, яку вона,
Лазараліна, хоче подарувати одній із принцес.
Дівчата вийшли з кімнати. За якусь часинку вони були уже біля воріт палацу. Там,
як завжди, чатували воротарі. Їхній зверхник добре знав Лазараліну, тому гукнув
сторожі "струнко" і віддав честь. Дівчата минули браму і відразу потрапили у
Чорномармурову Залу. Там іще снувало чимало придворних, рабів та иншого люду, але
дівчатам це було лише на руку, бо на них у цій метушні ніхто не звернув уваги. Далі
вони минули Колонну Залу, а потім Залу Статуй, а тоді прочинили великі ковані двері й
увійшли у Тронну Залу. Годі описати красу та пишноту палацу Тісрока, навіть те, що
вони бачили мигцем у тьмяному світлі світильників.
Та ось дівчата опинилися у саду, який численними терасами простягався аж
донизу. Минувши сад, вони увійшли до старого палацу. У палаці було доволі темно.
Заплутані коридори лише подекуди освітлювали смолоскипи, закріплені на стінах.
Лазараліна сповільнила ходу, аби зорієнтуватися, куди повертати: праворуч чи ліворуч.
— Хутчіш, хутчіш — прошепотіла Аравіса. Серце її шалено калатало у грудях, бо
дівчину не полишав страх, що десь тут, ув одному із темних закутків, на неї може
чекати батько.
— Зараз згадаю… — одізвалась Лазараліна. — Я не зовсім певна, як іти далі.
Гадаю… нам треба повернути ліворуч. Так, здається, ліворуч. Як смішно!
Вони повернули ліворуч і опинилися у тьмяному коридорі. Далі сходи вели вниз.
— Усе гаразд, — мовила Лазараліна, — тепер я впевнена, що ми на правильному
шляху. Я пам'ятаю ці сходи.
Проте раптом попереду замиготіло якесь світло. Далі з-за рогу, задкуючи і
човгаючи, з'явилися дві темні чоловічі постаті. Вони тримали перед собою великі свічі.
Ясна річ, назадгузь ходять лише перед особами королівської крови. Аравіса відчула, як
Лазараліна ухопила її за руку, та так міцно, начеб її пальці звела судома або її охопив
смертельний переляк. Аравіса здивувало, що Лазараліна дрижить як осиковий листок:
вона ж розповідала, що тішиться прихильністю Тісрока. Та не було часу роздумувати чи
щось з'ясовувати. Лазараліна підштовхнула її до сходів. Ступаючи на пальчиках й
хапливо намацуючи стіну, дівчатка повернулись назад.
— Сюди, — прошепотіла Лазараліна. — Швиденько!
Дівчата прослизнули всередину і безгучно причинили за собою двері. Їх оточувала
густа темрява. Аравіса чула уривчасте дихання Лазараліни і розуміла, що подруга так
нажахана, що ледве не втратить тями.
— Нехай береже нас Таш, — гарячково прошепотіла Лазараліна. — Що нам робити,
коли він зайде сюди? Де сховатись?
Під ногами у них був м'який килим. Дівчатка навпомацки зробили кілька кроків і
наткнулись на диван.
— Туди, за диван, — ледь чутно видихнула Лазараліна. — О, хоч би він сюди не
потикнувся.
Між диваном та стіною, завішаною куртинами, було трохи місця і дівчата заповзли
туди. Лазараліна влаштувалася ліпше і сховалася цілком. Аравісі залишилось менше
місця — її голова трохи виступала збоку. Якби до кімнати зайшов хтось зі свічкою чи
ліхтарем і випадково обернувся у той бік, то міг би помітити хіба якусь невиразну темну
пляму: дівчина, як пам'ятаєте, мала на собі чадру, а в ній годі було розпізнати чиєсь
обличчя. Та Аравіса цього не знала і відчайдушно борсалась, намагаючись бодай трохи
посунути Лазараліну. А Лазараліна, охоплена панічним жахом, думала лише про себе.
Вона відштовхувала Аравісу і навіть кілька разів ущипнула її за литку. Врешті вони
вгамувалися і занишкли, відсапуючись. Дівчаткам здавалося, що їхнє дихання чути аж
на коридор.
— Ну як, нас не видко? — одними губами прошепотіла Аравіса.
— Га… гадаю, ні, — ледь чутно відповіла Лазараліна. От тільки мої нерви…
І тут по спині в обох поповзли мурашки: хтось відчиняв двері. Далі з'явилося світло.
Аравіса не могла цілком сховатися, її голова стирчала збоку і дівчина все бачила.
Спершу назадгузь увійшли два раби (німі і глухі, слушно припустила Аравіса, бо
лише такі могли прислуговувати на таємних радах). Вони внесли свічі і стали обабіч
дивану, витягнувшись у струнку. для Аравіси усе складалося добре: зауважити її тепер
стало важче, бо раб заступив її. А дівчина, натомість, через просвіт між його каблуками
могла спостерігати за всім, що відбувалося у кімнаті. Потому у дверях з'явився літній
гладкий пан із якоюсь чудернацькою шапкою на голові. Аравіса відразу упізнала
Тісрока. Він із голови до ніг був обвішаний дорогоцінним камінням. Найменша з
прикрас коштувала, мабуть, більше, аніж одіж та зброя усіх нарнійських вельмож.
Шати цього присадкуватого опецька рясніли розмаїтими шлярками, фалдами,
мереживами, ґудзиками. китицями і талісманами. Аравіса подумала, що нарнійська
мода, зокрема чоловіча, їй подобається набагато більше. За ним до кімнати увійшов
високий молодий чоловік У тюрбані, прикрашеному діямантами та павиним пір'ям.
Збоку на поясі у нього висів ятаган, оздоблений слоновою кісткою. Молодик був дуже
збуджений: його очі налились люттю і грізно поблискували у світлі свічок. Останнім
зайшов старий висохлий горбань. Аравіса здригнулась, бо упізнала у ньому великого
візира, свого нареченого, самого Агошту-тархана.
Усі троє зайшли до кімнати і двері зачинилися. Тісрок, задоволено крекнувши,
опустився на диван. Молодик став перед ним на коліна, а великий візир спершу
приклякнув, тоді опустився на лікті і розпластався долілиць, із носом запорпавшись у
килим.
Розділ 8. У палаці Тісрока
— О мій батьку, о світло очей моїх, — похмуро пробурмотів молодик, але тон, яким
він проказав ці слова, свідчив, що Тісрок зовсім не був світлом його очей. — Живи
вічно, о божественний, але ти вразив мене у саме серце. Якби ще на світанку, коли
тільки виявилося, що корабель тих проклятущих варварів зник із пристані, ти дав мені
найпрудкішу галеру, я напевно наздогнав би їх. Але ти переконав мене спершу
перевірити, чи не подалися вони шукати ліпше місце для стоянки. Втрачено цілий
день. А вони все далі… далі від моїх рук! Та брехуха, та… — і тут з його уст посипалася
низка образливих слів, але ми їх не повторюватимемо. Звісно, молодик цей мав ім'я
Рабадаш, а брехухою називав королеву Сюзан із Нарнії.
— Вгамуйся, о мій сину, — відказав Тісрок. — Від'їзд гостей зранив твоє серце, а
зцілить його розважливість.
— Та ні ж бо, ні! Я хочу здобути її! — вигукнув принц. Я повинен її здобути. Я умру,
якщо не здобуду її… цю брехуху, гордячку, цю невдячну зарозумілу кралю! Я згубив
апетит і сон, бо весь світ затьмарила її краса. Я мушу наздогнати королеву варварів.
— Як сказав поет, — втрутився великий візир, піднімаючи з килима вимащене
пилюкою обличчя, — юначу пристрасть вгамує мудрість старости.
Проте це зауваження ще більше розлютило принца:
— Собако, — скрикнув він, копнувши візира, — не смій повчати мене примовками!
Цілий день я мусив вислуховувати всякі приповідки — маю їх доста!
Гадаю, що Аравіса анітрішки не пожаліла візира.
Тісрок, здавалося, на якусь хвилю поринув у задуму. Нарешті він спостеріг рух
носака Рабадаша і незворушно проказав:
— Сину мій, зупинися. Не чини наруги над вельмишановним мудрим візирем.
Діямант цінний навіть у купі сміття, а старість і досвід у найостаннішому із наших
підданих. Тому вгамуйся і розкажи нам, чого ти хочеш.
— Я хочу, о мій батьку, — сказав Рабадаш, щоб ти негайно зібрав своє непереможне
військо і вторгся у трикляту землю Нарнії, щоб спустошив її вогнем та мечем і
прилучив її до своєї неозорої імперії, щоб скарав Верховного Короля і пролив кров його
брата і сестри усіх, крім королеви Сюзан. Я хочу взяти її за жінку. Але спершу
доведеться добряче її провчити.
— Зрозумій, о мій сину, — відповів Тісрок, — що одних слів замало, аби я міг
розпочати війну супроти Нарнії.
— Якби ти не був моїм батьком, о вічний Тісроку, скрегочучи зубами, процідив
принц, — Я вирішив би, що це слова боягуза.
— А якби ти не був моїм сином, о запальний Рабадаше, — відповів Тісрок, — то
після того, що ти наважився сказати, я не дав би за твоє життя і ламаного шеляга.
Тісрок промовив ті страшні слова так, наче йому була зовсім байдужа доля рідного
сина. В Аравіси аж кров застигла у жилах.
— Але чому, о мій батьку, — мовив принц уже з більшим пошанівком, — чому ми
так довго вагаємося, замість того щоб негайно покарати Нарнію? Це все одно що
повісити ледачого раба чи віддати з'їждженого коня собакам! Нарнія — це ледве
чверть території твоєї найменшої провінції. Якщо узяти зі собою тисячу воїв, за якихось
два тижні від неї не зостанеться і сліду.
— Немає жодного сумніву, — сказав Тісрок, — що ті маленькі варварські країни, які
вважають себе вільними, насправді ледачі, у них немає порядку, з них нема жодної
користи. Це гнізда непокори і сваволі, ненависні богам і розумним правителям.
— То чому ми не підкоримо Нарнію? Чому вона досі вільна?
— Знай, о світлий принце, — знову підняв голову великий візир, — що коли твій
високородний батько розпочинав своє славне нескінченне правління, земля Нарнії
була вкрита кригою та снігом, бо нею володіла могутня чаклунка.
— Я добре це знаю, язикатий візире, — відповів принц.
— Проте мені також відомо, що чаклунки давно немає, сніг розтав, а крига скресла.
Нарнія тепер — благодатна й родюча земля.
— А сталося це, о просвітлений принце, через могутні заклинання отих лиходіїв, які
тепер називають себе королями та королевами Нарнії.
— Я схиляюся до думки, — відказав Рабадаш, — що це трапилося через зміни у
рухові зірок та инші природні причини.
— Про все це, — мовив Тісрок, — нехай сперечаються вчені мужі. Але я ніколи не
повірю, що тут обійшлося без магії. Перемогти таку могутню чаклунку… Яких іще
несподіванок чекати на цій землі? Її-бо населяють духи в образах звірів, що вміють
розмовляти як люди, та розмаїті чудовиська — напів люди, напів тварини. Мені
розповідали, що Верховного Короля Нарнії (хай покарають його боги) підтримує дух,
страшний і могутній. Він являється в образі лева. Тому напад на Нарнію — справа
темна. Я не бажаю щось починати, якщо не певний, що зможу дати собі з цим раду.
— Благословення на тобі, о Калормене, — знову підняв голову візир, — бо боги
захотіли обдарувати твого правителя розважливістю та обачністю! Істинно кажеш, о
велемудрий: Нарнія — вельми ласий шматок. Але поет сказав, що…
Краєм ока Агошта невідступно пас пантофлю Рабадаша. На слові "поет" принц
утратив терпець і нетерпляче ворухнув носаком. Візир урвав напівслові.
— Так, вельми ласий, — повторив Тісрок своїм незворушним тоном. — Коли лиш
згадаю, що Нарнія досі вільна, то світ мені немилий. Не маю спокою ні вдень, ні вночі.
— О мій батьку, — звернувся до нього Рабадаш, — а коли я підкажу тобі, як
добратися до Нарнії і повернутися звідтам цілим, якщо удача нас зрадить?
— Якщо ти зможеш здійснити це, о Рабадаше, — мовив Тісрок, — то станеш першим
між моїми синами.
— Слухай же, о батьку. Ось зараз, коли надворі темна ніч, я візьму дві сотні
вершників і рушу через пустелю. Усі думатимуть, буцім ти нічого про це не знаєш.
Зранку я вже буду під брамою Анварду — замку верхоландського короля Люна. Ми
уклали з ними мир, вони не чекатимуть нападу, отож не встигнуть і оком зморгнути, як
я візьму замок. З Анварду я рушу до Нарнії, а далі до Кеа-Перевелу. Верховного Короля
там зараз немає: коли я від'їжджав від них, він саме готував похід проти велетів на
північному кордоні. Гадаю, що Кеа-Перевел чекатиме мене з відкритими ворітьми,
отож здобути його буде зовсім неважко. Я виявлю стриманість і не чинитиму розправи
над мешканцями. От тільки дочекаюся, коли причалить "Перлина" з королевою Сюзан і
схоплю пташку, щойно вона ступить на берег. Тоді перекину бранку через сідло і —
гайда назад до Анварду.
— Чи не станеться так, о мій сину, — сказав Тісрок, що коли здобуватимеш
наречену, хтось із вас, ти чи король Едмунд, заплатить життям?
— Нарнійців буде жменька, — відповів Рабадаш. — Я накажу своїм людям, щоб
короля зв'язали. І хоча мені дуже хочеться побачити, якої барви його кров, та я опаную
себе, аби не дати приводу для війни між тобою, о вічний, та Верховним Королем.
— А що коли "Перлина" прибуде в Кеа-Перевел раніше?
— Не думаю, що при таких вітрах вони встигнуть, о мій батьку.
— Й останнє, мій спритний сину, — промовив Тісрок, — ти розповів нам, як
здобудеш жінку варварів, проте не пояснив, як це допоможе мені підкорити Нарнію.
— О мій батьку, а хіба мій план не знахідка для тебе? Немов гостра стріла, я з
моїми вершниками прошию Анвард й уп'юся в Нарнію. Коли замок буде наш, ти
сидітимеш біля самісіньких воріт Нарнії. Твій загін в Анварді потроху зростатиме, аж
доки не стане грізною потугою.
— Що ж, це розумно і передбачливо. Але як повернутися назад цілим і
неушкодженим, коли виправа не вдасться?
— Ти можеш заявити, що я діяв без твого відання, проти твоєї волі і без твого
благословення, що мене захопила жага кохання і порив юности.
— А якщо Верховний Король вимагатиме, аби ми повернули жінку, його сестру?
— О мій батьку, він цього не зробить, будь певен. Хоча дівочі примхи й розладнали
це весілля, Верховний Король Пітер — чоловік обачний. Він не важитиме своєю честю.
Гадаю, йому не байдужі відносини із Ташбаном. Зрештою, він напевно захоче
побачити своїх небожів та їх синів на троні Калормену.
— Не бачити йому своїх небожів на троні, якщо я житиму вічно, а ти, без жодного
сумніву, мені цього зичиш, крижаним тоном проказав Тісрок.
У кімнаті на хвильку запала ніякова мовчанка.
— О мій батьку, світло очей моїх, — заговорив далі принц, — ми напишемо листа
ніби від імени королеви. У листі йтиметься про те, що вона любить мене і не бажає
повертатися до Нарнії. Усі-бо знають, що жіноче серце м'яке, а настрої у них міняються
швидше, ніж погода. Та навіть коли вони не повірять написаному, то однак не
наважаться піти через це з війною на Ташбан.
— О мудрий візире, — звернувся Тісрок до горбаня, — просвіти нас. Що ти про це
думаєш?
— О вічний Тісроку, — відповів Агошта, — я знаю, яка сильна батьківська любов.
Мені не раз доводилося чути, що сини для своїх батьків дорожчі від діямантів. Чи можу
я щось сказати про справу, яка може обернутися великою небезпекою для цього
палкого юнака?
— Говори, — відповів Тісрок, — бо коли ухилятимешся від відповіді, то накажу
відшмагати.
— Слухаю і підкоряюсь, — простогнав бідолаха. — Знай, о мудрий Тісроку, що ризик
тут не такий великий, як здається на перший погляд. Боги не наділили варварів
світлом обачности. Їхня поезія, на відміну від нашої, не містить розважливих повчань і
глибоких афоризмів — у ній оспівується лише кохання і звитяга. Тому це безглуздя їм
здаватиметься чимось шляхетним та гідним найвищого захоплення… ой!
На слові "безглуздя" візир знову скуштував пантофлі Рабадаша.
— Будь стриманим, о мій сину, — мовив Тісрок. — Тобі ж, о достойний візире, хай
що робить принц, не належить зупиняти потік твого красномовства. Бо найбільша
чеснота достойних — незворушно витримувати дрібні прикрощі.
— Слухаю і підкоряюсь, — пробелькотав візир, намагаючись відсунутися якомога
далі від принца. — Кажу вам, що іще може удостоїтися їхнього прощення і навіть
поваги, як не ця… е — е–е… відчайдушна спроба, до якої підштовхнуло кохання?
Нарнійці не заподіють його світлості нічого поганого, якщо він потрапить до їхніх рук
Але це ще не все: можливо, навіть коли принц і не запопаде королеву, його відвага і
пристрасть здобудуть її прихильність.
— Добра думка, старий базіко, — сказав Рабадаш, — хоча й зродилася у твоїй
почварній довбешці.
— Похвала господаря — світло очей моїх, — відповів Агошта. — О вічний Тісроку, я
певен, що боги допоможуть його світлості здобути Анвард. А далі ми доберемося і до
Нарнії.
Запала довга павза. У кімнаті стало так тихо, що дівчата затамували подих.
Нарешті Тісрок озвався:
— Рушай, мій сину, — сказав він. — Рушай і дій, як сказав. Але не сподівайся від
мене допомоги ні підтримки. Я не зможу помститися за тебе, якщо ти загинеш, не
визволятиму, якщо варвари візьмуть тебе у полон. І пам'ятай: спіткає тебе успіх чи
невдача — якщо проллєш хоч краплю нарнійської крови і через це спалахне війна, ти
більше не дочекаєшся моєї прихильности, а місце твоє у Калормені займе молодший
брат. Що ж, рушай. Дій швидко і навально. Хай тобі щастить. Нехай Таш, безжальний і
незборимий, скеровує твій меч і твій спис.
— Слухаю і підкоряюсь! — вигукнув Рабадаш. Він прикляк перед батьком, поцілував
його руки і вибіг із кімнати. В Аравіси уже затерпло все тіло, та, на її розчаровання,
Тісрок та Агошта ще залишались на своїх місцях.
— О візире, — проказав Тісрок, — чи певен ти, що ніхто не знає, про що ми тут
утрьох радились?
— О мій пане, — відповів Агошта, — неможливо, аби хтось дізнався. Я
запропонував, а ти мудро підтримав, щоб ми засідали у старому палаці, бо тут давно не
проводяться жодні ради, отож жодна жива душа сюди не поткнеться.
— Так, — погодився Тісрок, — Якби хтось про це довідався, то жити б йому
залишилося менше години. І ти, о мудрий візире, викинь із голови, що тут почув. Я теж
забуду, що знаю про наміри принца. Він рушив без мого відома і згоди, я не знаю, куди
він подався. Гаряча молодість не дослухається до мудрих порад. Ми з тобою страшенно
здивуємося, коли довідаємось, що він уже в Анварді.
— Слухаю і підкоряюсь, — промовив Агошта.
– І не думай, що моє серце камінне, що посилаю свого первородного сина на вірну
загибель. Звісно, це б тебе втішило, бо ти не любиш принца. Я бачу.
— О непогрішний Тісроку, — заворкотів візир, — коли ти поруч, мені не милий ні
принц, ні моє власне життя, ні хліб, ні вода, ані сонячне проміння.
— Твої почуття високі і правильні, — сказав Тісрок. Мені теж усе це не подобається,
бо що воно у порівнянні зі славою та силою мого трону? Якщо принцу усміхнеться доля,
Анвард буде у наших руках, а там, можливо, й Нарнія. Коли його спіткає поразка… що
ж, у мене є ще вісімнадцять синів, а Рабадаш… Рабадаш як перший син став
небезпечним. Уже п'ять Тісроків померли передчасно, бо найстарші сини, світлі
принци, втомилися чекати на батьківський трон. Ліпше нехай остудить свою кров у
поході, а то сидітиме тут без діла і гарячкуватиме. А зараз, о солодкомовний візире,
тягар батьківських турбот хилить мене до сну. Пришли до моєї опочивальні музик. Але
заки сам укладешся в ліжко, порви помилування третьому кухарю. У мене болить
живіт.
— Слухаю і підкоряюсь, промовив великий візир і назадгузь порачкував до дверей.
На порозі він устав, зробив низький уклін і вийшов. Тісрок ще якийсь час непорушно
сидів на дивані, поринувши у свої думки. Аравіса подумала, чи не задрімав він бува. Та
ось урешті-решт, крекчучи й сапаючи, він важко підвівся з дивана, подав рабамсвічконосцям знак рушати і вийшов за поріг. Двері за ним зачинилися й у кімнаті стало
зовсім темно. Дівчата полегшено зітхнули.
Розділ 9. Через пустелю
— Який жах! Щось несамовите! — заскімлила Лазараліна. — Ох, люба, я так
перелякалась. Мене усю аж трусить. Ти тільки доторкнись.
— Ходімо, — сказала Аравіса, яку теж пробирала дрож. — Вони пішли у новий
палац. Коли вийдемо звідси, нам більше нічого не загрожуватиме. Стільки часу
втрачено… Проведи мене вниз, до пристані. Швидше.
— Люба, ну хіба так можна? — вигукнула Лазараліна. Я не здатна нічого робити…
зараз. Ох, мої нерви! Ні, давай спершу полежимо трішки, а тоді підемо назад.
— Чому назад? — стрепенулась Аравіса.
— Ох, невже ти не розумієш? Чому ти така черства? — вимовила Лазараліна,
зриваючись на плач.
Аравіса вирішила, що зараз не час на милосердя.
— Послухай мене, — твердо сказала вона, добряче при цьому струсонувши
Лазараліну, — якщо я почую ще бодай слово про повернення… знаєш, що буде? Я
вийду у коридор і закричу. Тоді нас обох схоплять. Ліпше негайно відведи мене до
пристані!
— Але нас обох у… уб'ють! — пробелькотіла Лазараліна. — Хіба ти не чула, що
сказав Тісрок (хай живе вічно!)?
— Чула. Хай ліпше мене уб'ють, аніж мають видати заміж за Агошту. Ходімо.
— Ох, ти не маєш серця, — простогнала Лазараліна. Я таке пережила…
Проте у неї не було иншого вибору, як робити те, що каже Аравіса. Лазараліна
повела її по сходах униз, де вони уже побували, а тоді через ще один коридор до виходу
з палацу. Врешті дівчата опинились у саду. Тераси його доходили до самого міського
муру. Вгорі яскраво світив місяць. Правда, коли поспішаєш або надто схвильований, то
не маєш змоги роздивитися навколо, навіть коли опиняєшся у дуже гарних місцинах.
Ось чому коли Аравіса згодом намагалася відтворити у пам'яті той сад, то їй вдавалося
виловити хіба якісь неясні уривки: рівненькі галявинки, тихеньке дзюркотіння
водограїв та довгі тіні кипарисів.
Дівчата минули сад й опинилися під самим муром, що похмурою тінню нависав
згори. Лазараліна так тремтіла, що ніяк не могла відсунути засувку хвіртки. Це зробила
Аравіса. Хвіртка відчинилася і вони побачили ріку, що відбивала місячне світло,
невеличку пристань і кілька прив'язаних човнів на ній.
— Прощавай, — мовила Аравіса. — Дякую тобі. Вибачай, коли я поводилася
неґречно, Але замислись, чому я втекла.
— Ох, Аравісо, люба, — заговорила Лазараліна, — може, ти передумаєш? Ти бачила,
якою великою людиною став Агошта!
— Велика людина! — повторила Аравіса. — Підлий раб, плазун, якого частують
стусанами, а він тішиться, немовби який скарб набув. Сподівається врятувати власну
шкуру і намовляє безсердечного Тісрока, аби той намислив смерть рідного сина. Тьху!
Та я швидше вийду заміж за батькового кухарчука, аніж за таку почвару.
— Ох, Аравісо, Аравісо! Як ти можеш говорити такі страхітливі речі? І про Тісрока
(хай живе вічно!)? Якщо він збирається так вчинити, значить, це правильно.
— Бувай, — сказала Аравіса. — А ось плаття твої мені сподобались. І будинок твій
теж гарний. Я певна, що у тебе все буде гаразд… хоча мені таке життя не підходить.
Прикрий за мною тихенько хвірточку.
Вона випручалася з обіймів подруги, сіла у човен, відштовхнулася від пристані і за
якусь хвильку вже була на середині ріки. Угорі ясно світив місяць — води гойдали його
відображення. Ніч дихала прохолодою і свіжістю. Аравіса добралась до протилежного
берега. Десь неподалік пугукнула сова. "Як гарно!" — подумала дівчина. Аравіса
виростала у селі, а в Ташбані завжди почувалася чужою. Якби її воля, вона не
залишалась би там ні хвилини.
Аравіса ступила на берег. Тут панувала темрява, бо дерева заступали місяць. Проте
дівчині вдалося відшукати той самий путівець, яким ішов Шаста. Аравіса рушила
вперед, аж ось перед нею відкрилися піщані простори пустелі. Тут уже не було жодної
стеблинки. Дівчина обернулася ліворуч (так само як Шаста) і побачила чорні обриси
гробниць. Аравіса була не з боязких, проте у цю хвилину серце у неї здригнулося. А
якщо там нікого немає? А якщо перевертні? Та ось вона випнула вперед груди (і трішки
висунула кінчик язика від зусилля) і рушила у бік цвинтарища.
Уже підходячи до гробниць, вона побачила Бругу, Гвіну та конюха.
— Гаразд, можеш повернутися до своєї пані, — сказала йому Аравіса. Вона забула,
що міські ворота відчиняться аж уранці. — Ось тобі гроші за твій труд.
— Слухаю і підкоряюсь, — відповів слуга і шпарко припустив у керунку міста.
Підганяти його було зайве: він теж не міг визбутися страху перед упирями і всякою
нечистю.
Аравіса на радощах розцілувала Гвіну та Бругу і поплескала їх по шиї, мов
звичайних коней.
— А ось і Шаста! Хвала Леву! — вигукнув Бругу.
Аравіса озирнулась і побачила неподалік Шасту. Він побачив, що конюх пішов геть,
і виліз зі своєї схованки.
— Що ж, — сказала Аравіса, — не гаймо часу.
І далі вона у кількох словах розповіла їм про наміри Рабадаша.
— От негідник! — вигукнув Бругу, струснувши гривою і тупнувши копитом. —
Нападати у мирний час, не пославши виклику! Доведеться збити з нього пиху! Ми його
випередимо.
— А встигнемо? — спитала Аравіса, вправно застрибнувши у сідло Гвіни. Шасті теж
захотілося так хвацько осідлати коня.
– І-га-га, — заиржав Бругу. — Сідай, Шасто. Встигнемо, аякже!
— Рабадаш сказав, що виступить уночі, — повідомила Аравіса.
— Люди завжди так кажуть, — відповів Бругу. — Але хіба можна за одну хвилину
напоїти й осідлати дві сотні коней, зібрати харчі на ціле військо та озброїти вершників?
Гаразд, куди рушаємо? На Північ?
— Ні, — заперечив Шаста. — Я знаю, як ліпше. Ось, я тут накреслив. Поясню
пізніше. Гей, коники, поверніться трішки ліворуч. Ага, дивіться… ось туди!
— І ще одне, — сказав наостанок Бругу. — Легенди розповідають про блискавичні
рейди, коли коні цілий день мчать галопом. Та насправді це неможливо. Щоб зовсім не
вибитись із сил, час від часу доведеться переходити на спокійну ходу. А їхати будемо
риссю. Пам'ятайте: як тільки ми із Гвіною перейдемо на ходу, ви маєте спішитися і йти
собі побіч. Гаразд. Ти готова, Гвіно? Рушаймо! В ім'я Нарнїі та Півночі!
Спочатку все ішло чудово. Була глибока ніч, пісок вихолов і не обпікав ноги, як
удень. Повітря дихало прохолодою і свіжістю. Пісок переливався під місячним сяйвом,
як водна гладінь чи велика срібна таця. Довкруж панувала тиша, от хіба пісок шурхотів
під копитами Бругу та Гвіни. Якби час від часу не доводилося злазити з коня і йти
пішки, Шаста певно б заснув.
Здавалося, їхня мандрівка тривала вже багато годин. Та ось місяць сховався за
хмару і мандрівці опинилися у суцільній темряві. А ще за якусь часину Шаста
зауважив, що обриси голови та шиї Бругу стали чіткіші. Довкола простягалася
безживна сіра рівнина. Шасту змагала втома, хлопець добряче промерз, а губи його аж
пошерхли від спраги. Скрипіла шкіряна упряж, побрязкували вудила та чути було, як
копита пірнали у пухкий пісок: пух-пух-пух. На твердій дорозі підкови лунко цокали б:
цок-цок-цок.
Нарешті, після нескінченної їзди, ген далеко правобіч, над овидом з'явилася довга
вузька світло-сіра смужка. Вона поволі багряніла. Світало. Проте жодна пташина не
привітала народження нового дня. Шаста вирішив зійти з коня і розім'яти ноги, бо геть
замерз.
Та ось з'явилося сонце і все довкола вмить перемінилось. Пісок заграв жовтими
лелітками, немовби у ньому хто розсипав діяманти. Лівобіч від Гвіни, Бругу, Шасти та
Аравіси побігли довгі тіні. Ген попереду з'явилася двоверха гора Пайр. Шаста побачив,
що вони трохи відхилилися від потрібного керунку. "Ліворуч, трішки ліворуч!" — гукнув
хлопець. Мандрівці озирнулися: позаду бовванів Ташбан, проте його вже було ледве
видно. Гробниці теж сховались за пагорбом, на якому стояло місто Тісрока. Усі відчули
полегшення.
Проте за якийсь час їх знову охопив сумнів. Вони йшли вперед, а Ташбан не зникав
з очей. Шаста перестав дивитися у той бік, бо складалося враження, що вони тупцюють
на місці. Смалило сонце. Пісок мерехтів і мінився, а від цього боліли очі, але хлопець з
усіх сил намагався тримати у полі зору гору Пайр, аби не збитися з дороги. А сонце
припікало щораз дужче. Хлопець відчув це, коли спішився і ступив босоніж на пісок:
немов із жерла печі, в лице йому шугнула тепла хвиля. Спека стала просто нестерпна.
Коні черговий раз сповільнили ходу. Хлопець звільнився від стремен, опустив голу
ступню на пісок — і зойкнув від болю.
— Бругу, вибачай, — сапнув він. — Я не можу йти. Пісок обпікає мені ноги.
— Ну звісно! — зітхнув кінь. — Я мав би про це подумати. Сиди вже. Нічого не
вдієш.
— Тобі добре, — промовив Шаста до Аравіси, яка йшла поряд із Гвіною, — ти взута.
Аравіса промовчала. Вона трималася якось штивно. Гаразд, будемо сподіватись, що
в неї так виходило ненавмисне, проте…
І знову рись-хода, рись-хода… Порипувала упряж, з коней і з дітей градом котився
піт, пісок переливався і сліпив очі. Від утоми і спраги у дітей розболілися голови. І так
миля за милею, без жодної зміни. Ташбан, здавалося, не віддалявся, а гори не ставали
ближчими. Мандрівники вже думали, так буде завжди: брязь-брязь-брязь, рип-рип-рип,
змішаний запах кінського і людського поту…
Щоб якось збавити час, вони згадали всі ігри, у які колись бавилися. Проте це не
допомагало. Вони-бо з усіх сил намагалися відганяти від себе думки про охолоджений
шербет у Ташбанському палаці, про чисту джерельну воду, яка із дзюркотінням
пробивається крізь каміння, про холодне вистояне молоко, яке вже підійшла вершками,
але ще не загусло… Проте що наполегливіше вони намагалися відволіктися, то
нав'язливішими ставали ті думки.
Врешті на їх шляху трапилась якась переміна: з піску стриміла гостроверха скеля
десь із п'ятдесят ярдів завдовжки та зо тридцять футів заввишки. Сонце підбилось уже
височенько: біля підніжжя скелі залишалась вузесенька смужка тіні. Там вони й
зупинилися на перепочинок Діти витягли із торб харчі і воду. Коням було незручно
пити зі шкіряного бурдюка, але врешті-решт вони якось собі зарадили. Ні води, ні їжі
не вистачило, щоб угамувати спрагу і голод після такого важкого переходу, проте ніхто
не ремствував. Коні вкрилися клаптями піни і важко відсапували. Дітей теж змагала
втома.
Трішки перепочивши, мандрівники знову рушили в дорогу. І знову ті самі звуки, ті
самі запахи, так само пекли очі. Та ось тіні перемістилися праворуч, видовжилися,
наче мали сягнути східного краю виднокола. Сонце поволі хилилося до вечірнього
пругу, а відтак і зовсім сховалося за обрієм. Але пісок і далі пашів жаром. Усі
нетерпляче роззиралися, намагаючись відшукати ущелину, про яку говорив крук
Жовтолап, але бачили перед собою лише нескінченну піщану рівнину. Вже звечоріло,
на небі з'явилися зорі. Коні знеможено плелися, провалюючись копитами у сипкий
пісок, а діти ритмічно гойдалися у сідлах. Усі були вкрай зморені. Раптом Шаста, у
якого геть пересохло у роті, хрипко гукнув:
— Ось вона!
Цього разу жодної помилки бути не могло. Попереду, трохи праворуч від них,
нарешті з'явилася ущелина з крутими камінними схилами. Коні занадто потомилися,
щоби щось відповісти. Вони без жодного слова повернули у той бік і в'їхали в ущелину.
Виявилося, що повітря там застояне, важке. Скрізь панувала пітьма, бо місячне сяйво
не могло пробитися сюди поміж кам'яні виступи. Яр глибшав, а стрімкі стіни обабіч
піднімалися щораз вище над головами мандрівників. Далі стали траплятися якісь
колючі рослини, схожі на кактуси, і трава, така жорстка і тверда, що могла поранити
руки. Невдовзі кінські копита зацокотіли об каміння. Ущелина виявилася доволі
звивистою. За кожним поворотом усі спрагло роззиралися, сподіваючись знайти воду.
Коні геть вибилися зі сил, вони ледве переставляли ноги. Бругу дибав попереду, а Гвіна
плелася за ним. Вони важко сапали, часто спотикалися. Їх уже брав відчай. Та
несподівано перед ними з'явилася невеличка болотиста калюжка, зусібіч поросла
м'якою соковитою травичкою. З калюжки витікав потічок, який розливався щораз
ширше, аж перетворювався у річечку. Її береги вкривали густі кущі. Шаста, якого від
утоми й спраги опанувала дрімота, у якусь хвилину здав собі справу, що Бругу
зупинився біля води, та й він сам уже зісковзнув на землю. Тут жебонів невеликий
водоспадик — він утворював маленьку заводь. Коні підійшли до водички і пили, пили,
пили… "О-о-о", — вихопилося у Шасти. Він забрів аж по коліна і занурив голову.
Мабуть, то була найліпша мить у його житті.
Хвилин за десять усі четверо повилазили на берег і взялись оглядати околиці. Діти
захлюпались по самі вуха. Місяць підбився уже височенько і заглянув до ущелини.
Береги річки вкривала м'яка трава, дерева і кущі, що простягалися аж до підніжжя
скель. Усю долину сповню вали дивовижні пахощі. А з-поміж дерев долинув звук, якого
Шасті ніколи раніше не доводилося чути — затьохкав соловей.
Усі так потомились, що не мали сили розмовляти. Їсти теж не хотілося. Коні не
чекали, поки їх розсідлають, а відразу вляглися на траву. Аравіса і Шаста вклалися
побіч.
За хвильку Гвіна обережно мовила:
— Лиш би не заснути. Нам потрібно випередити Рабадаша.
— Ні, — спроквола протягнув Бругу, — ми не будемо спати. От тільки трі-шки
відпочинемо.
У Шасти промайнула думка, що треба піднятися з трави і щось зробити, инакше всі
поснуть. Хлопець відчував, що зобов'язаний… Він уже приготувався встати і
переконати супутників рушати в дорогу. Ось, зараз, ще одна хвилинка… ще трішечки…
Що й казати: за якусь мить і коні, і діти провалилися у глибокий сон. Ясний місяць
освітлював їх згори, а десь серед гілля невтомно щебетав соловейко.
Першою прокинулась Аравіса. Сонце вже піднялося високо над обрієм. Вони
проспали! І тепер знову доведеться іти по палючій спеці.
— Це моя вина! — розсердившись сама на себе, вимовила дівчина і кинулася
будити решту. — Хіба варто було сподіватися, що після такої важкої дороги коні не
поснуть, навіть коли вони речисті? Та й хлопець не має досвіду тривалих переходів. А
ось я мала би про це подумати.
Шаста, Гвіна та Бругу, розбуркані з глибокого сну, безтямно роззиралися довкола.
— Гей-го… іга-га, — проказав Бругу, — то я заснув зі сідлом, га? Більше ніколи так
не вчиню. Дуже муляє…
— Та швидше, швидше, — квапила Аравіса. — Ми й так згайнували стільки часу.
Досить ніжитись.
— Дай хоча б жмут трави кинути на зуб, — відказав Бругу.
— Гей, не можна баритися, — наполягала Аравіса.
— Що за поспіх? — стрепенувся Бругу. — Ми подолали пустелю!
— Так, але до Верхоландії ще далеко, — стояла на своєму дівчина. — І нам треба
випередити Рабадаша.
— Ох, та він відстав від нас, мабуть, миль на десять, — не здавався Бругу. — Ми
ішли найкоротшою дорогою. Твій приятель крук казав, що цей шлях найкоротший, так,
Шасто?
— Він не казав, що так коротше, — відповів хлопець. Він говорив тільки, що так
їхати ліпше, бо по дорозі є річка. Якщо оаза лежить на північ від Ташбану, то цілком
можливо, що цей шлях навіть довший.
— Ну й нехай, — вперся Бругу, — але якщо я чогось не перехоплю, то не зможу
рушити з місця. Шасто, зніми з мене вуздечку.
— Б-будь ласка, — дуже несміливо озвалась Гвіна, — я почуваюся так само, як
Бругу, мені важко іти далі. Проте вершники, вдаючись до острогів та нагаїв, женуть нас
уперед, коли, здається, ось-ось звалимося з ніг від утоми. І в нас раптом відкривається
друге дихання, хіба не так? Я… я хочу сказати, що нам треба самим старатися іще
більше, бо ми тепер вільні. Усе це задля Нарнії.
— Гадаю, шановна пані, що мені таки більше відомо про військові кампанії і рейди.
Я знаю, скільки може витримати кінь, — із притиском заперечив Бругу.
Гвіна не відповіла нічого. Її легко було вразити. Але вона говорила слушно: якби
Бругу зараз віз на собі тархана, той би ударив в остроги і Бругу мчав би іще не одну
годину. У тім то й річ: коли ти стільки часу провів у неволі, коли увесь час працював під
канчуком, то коли поруч нема погонича, виявляється, що самому не хочеться
завдавати собі труду.
Довелося зачекати, доки Бругу втамує голод і спрагу, Гвіна і діти також поснідали.
Коли вони врешті рушили, було вже близько одинадцятої. Та й тоді Бругу не взявся за
розум: він ішов собі звільна, набагато повільніше, ніж напередодні. Тепер Гвіна, хоч
мала менше сили, хоч теж дуже втомилася, ішла попереду і провадила всіх.
Улоговина, по якій несла свої брунатні холодні води ріка, поросла шовковою
травичкою, пружним мохом та розмаїтими квітами, викликала у мандрівників бажання
затриматись бодай на хвильку чи бодай сповільнити ходу, аби помилуватися цією
красою.
Розділ 10. Пустельник
Вони мандрували вже кілька годин. Та ось перед ними відкрилася широка долина:
тут їхній потічок впадав у велику бурхливу ріку, що плила на схід. На протилежному
березі виднілися пологі пагорби — вони нагадували морські хвилі. На тих пагорках
розкинулася країна, що простягалася аж до Північних Гір. Праворуч у небо здіймалися
стрімкі скелі. На деяких вершинах і досі лежав сніг. Ліворуч простягались узгір'я,
порослі соснами, похмурі урвища, вузькі ущелини і — сині гори. Серед них годі було
вирізнити двоверху гору Пайр. Поміж гірськими хребтами виднілася сідловина. Це й
був перевал, що провадив з Верхоландії до Нарнії.
– Іга-га, Північ, зелена Північ! — радісно заиржав Бругу. Милі його серцю пагорби
зеленіли і буяли свіжістю. Аравіса і Шаста, звиклі до скупих барв посушливого півдня,
навіть уявити собі не могли чогось такого. Коли вони спустилися до місця, де зливались
обидві річки, усі повеселіли.
Велика ріка, що брала свій початок у горах західного краю, була такою стрімкою і
широкою, що ніхто б не зважився її переплисти. Мандрівці ще трохи пройшли вздовж
берега, то піднімаючись догори, то спускаючись до самої води, і віднайшли брід. Великі
буруни із шумом розбивалися об кінські ноги, вгорі кружляли крилаті бабки, а від води
плинула свіжість і прохолода. Шаста відчував невимовне захоплення.
— Друзі мої, ми у Верхоландії! — гордо вигукнув Бругу, із плюскотом вибираючись
на північний берег. — Гадаю, ріка, яку ми щойно перетнули, зветься В'юниця.
— Сподіваюся, ми вчасно, — пробурмотіла Гвіна.
Далі вони стали підніматися догори. Їм довелося добряче попетляти між крутими
пагорбами. Ця країна нагадувала великий парк, бо не було тут ні доріг, ні будівель.
Скрізь, тут і там, росли дерева — правда, годі було назвати це лісом. Та Шаста усе своє
життя прожив на безлісій рівнині, отож ніколи не бачив такого розмаїття. Якби ви там
опинилися, то напевно упізнали б дуби, буки, сріблясті берези, горобину і солодкі
каштани, а хлопець не знав жодної з цих назв. Мандрівники ішли вперед, а перед ними
у різні боки розсипалися сполохані зайці і лані.
— Це просто неймовірно! — вигукнула Аравіса.
Видобувшись на пагорок, Шаста озирнувся назад. Ташбан геть розчинився у
далечіні, а довкруж панувала пустеля. Та ще ген-ген, до самого обрію, тягнулась вузька
зелена смужка — ущелина, яка вивела їх до ріки.
— Гей! — раптом вигукнув хлопець. — А це що таке?
— Де, де? — озвався Бругу, рвучко обертаючись усім тілом. Гвіна й Аравіса також
повернулися у той бік
— Ось, — показав рукою Шаста. — Щось як дим. Може, це пожежа?
— Піщана буря, гадаю, — мовив Бругу.
— Але вітру немає. Що могло її здійняти? — заперечила Аравіса.
— Ох! — вирвалось у Гвіна. — Погляньте! Там щось поблискує. Бачите? Шоломи… і
зброя. І воно наближається… наближається сюди.
— О Таше! — вимовила Аравіса. — Це військо Рабадаша.
— Так, це вони, — підтвердила Гвіна. — Якраз цього я й боялась. Швидше! Ми
мусимо випередити їх і добратися до Анварда першими.
Далі вона повернулася на Північ і вдарила в галоп. Бругу стріпнув головою і
кинувся за нею.
— Давай, Бругу, давай! — прокричала Аравіса через плече.
Коні мчали з усіх сил. Тільки-но вони з розгону влітали на вершину пагорка, як
унизу перед ними відкривалася ще одна долина, а далі знову підйом. І хоча вони більшменш були певні, що рухаються у правильному напрямку, проте ніхто не знав, скільки
ще до Анварда. На маківці другого пагорба Шаста знову озирнувся. Зараз на
протилежному березі В'іюниці він побачив чорний в'юнкий потік, що звіддаля
нагадував мурах. Нападники шукали броду.
— Вони вже на ріці! — скрикнув Шаста.
— Швидше! Швидше! — гукала Аравіса. — Можна взагалі не показуватися в
Анварді, якщо не поспіємо. Галоп, Бругу, галоп! Згадай, що ти бойовий румак.
Шаста хотів підігнати Бругу, проте подумав: "Бідолаха і так старається з усіх сил",
— і стримався. Справді, коні робили все, що могли, — принаймні, їм так здавалося, а це,
усе-таки, не одне й те саме. Бругу наздогнав Гвіну і вони мчали поряд, аж земля у них
двигтіла під ногами. Було видно, що Гвіну полишають сили.
І тут ззаду до них долинув якийсь звук Та це не був ні тупіт копит, ні брязкіт зброї,
ні бойові вигуки калорменців, чого б можна було сподіватися у цій ситуації. Шаста
впізнав відразу: рик, той самий рик, який він чув тієї місячної ночі, коли стрівся з
Аравісою та Гвіною. Бругу також усе зрозумів. Очі у нього налились кров'ю, а вуха
прищулились. І виявилося, що біг він не так уже й прудко… не на всю міць… не так, як
би міг. Шаста відразу відчув зміну. Тепер вони справді летіли як на крилах. За кілька
секунд Бругу залишив Гвіну далеко позаду.
"От тобі й маєш, — подумав Шаста. — Хто б сподівався?"
Він обернувся через плече. За ними гнав велетенський темно-рудий хижак,
припадаючи усім тілом до землі наче кіт, що утікає від собаки. Відстань між ними
стрімко скорочувалася.
Шаста знову глянув уперед і — не повірив своїм очам. На їхньому шляху раптом
з'явилася зелена стіна до десяти футів заввишки. На воротях стояв високий старець у
довгій, до п'ят, сорочці барви осіннього листя. Він спирався на патерицю, а борода
спадала йому аж до колін.
Шаста побачив це мигцем і знову озирнувся. Лев саме зібрався запопасти Гвіну. Він
намагався ухопити її за ногу. З рота кобили виривались клапті піни, а в широко
відкритих очах світився жах.
— Стій! — заволав Шаста, схиляючись до вуха Бругу. Треба повернути назад. Треба
допомогти!
Пізніше Бругу стверджував, що не почув чи не зрозумів слів Шасти. Оскільки
загалом він був правдивим конем, то нам доведеться йому повірити…
Шаста звільнився від стремен, ще якусь мить подумав і зістрибнув з коня на ходу.
Хлопець упав на землю і вдарився так, що аж подих перехопило. Але не було коли
прислухатися до болю: Шаста миттю схопився на ноги і кинувся до Аравіси. Хлопець
ніколи не бував у такій халепі, тому не уявляв, що робити далі.
З гортані Гвіни вирвався страшний скрик (а це справді дуже страшно, коли кричать
коні). Аравіса припала до шиї кобили і, здається, намагалася витягнути меча. На мить
усі троє — Аравіса, Гвіна та лев — зависли над Шастою. Велетенський левисько став на
задні лапи і штовхнув Аравісу. Шаста побачив його оголені кігті. Аравіса скрикнула і
заточилася у сідлі. Лев пазурами протягнув по плечах дівчини. Шаста, не тямлячи себе
від жаху, пішов просто на звіра. Він не мав жодної зброї, ані навіть палки чи каменя.
Хлопець визвірився на лева і щосили крикнув, мов до собаки: "Марш! Марш!". Люта
паща була вже за лікоть від Шасти… Й о диво: лев на якусь мить зупинився, тоді
перекинувся через спину, звівся на лапи і кинувся навтьоки.
Шаста не мав сумніву, що звір зараз повернеться, тому, не гаючи ні хвилини,
повернувся і щодуху помчав до воріт у зеленій стіні, які встиг перед тим помітити.
Гвіна, заплітаючи ногами, теж пройшла досередини. Аравіса іще якось трималася у
сідлі, але спина її спливала кров'ю.
— Заходь, доню, заходь, — проказав старець, а тоді до Шасти: — Заходь, мій сину.
Брама зачинилася. Незнайомий рятівник уже допомагав Аравісі злізти з коня.
Вони опинилися у просторому круглому дворі, оточеному високою стіною із дерну.
Посеред двору був ставок. На березі росло могутнє дерево — Шасті ніколи не
доводилося бачити таких. Своєю величною кроною воно кидало тінь на весь ставок.
Трохи далі примостилась маленька низька хатина, збудована з каменю, з потемнілою
від часу солом'яною стріхою. Почулося мекання — на иншому кінці двору паслися кози.
— Чи… чи… Ви… — відсапував Шаста, — король Верхоландії Люн?
Старець заперечливо хитнув головою:
— Ні, — відповів він спокійно. — Я південний пустельник. Сину мій, не гай часу на
запитання, а послухай моєї ради. Дівчина поранена, а коні загнані. Рабадаш зараз
шукає броду через В'юницю. Якщо ти поквапишся, якщо не зупинятимешся зараз, то
ще встигнеш донести вістку королеві Люну.
При цих словах у Шасти аж ноги підкосилися. Бідолаха відчував, що не має сили
вийти звідси. Він подумав, що це жорстоко і несправедливо. Хлопець-бо не знав, що
коли ти добре виконав завдання, то за нагороду править наступне — ще важче, ще
складніше. Проте уголос він вимовив:
— Де король?
Пустельник повернувся і показав патерицею:
— Дивися, — мовив він. — Ось ще одні ворота, ось там, навпроти тих, якими ти
увійшов сюди. Відчини їх і — вперед: через низини і пагорки, через поля і чагарі, через
сушу та мочари. Я вмію заглядати у майбутнє і знаю, що ти знайдеш короля Люна,
коли не звертатимеш зі шляху. Тож біжи, біжи, не зупиняйся.
Шаста хитнув головою, побіг до північних воріт і за мить зник за ними. Поки
пустельник розмовляв із Шастою, він лівицею підтримував Аравісу. Коли хлопець зник
за ворітьми, старець обіпер дівчину на своє рамено і завів до хатини. За якийсь час він
знову вийшов на подвір'я.
— А тепер, друзі, — звернувся пустельник до коней, — ваша черга.
Не дочекавшись відповіді, бо потомлені коні не могли вимовити і словечка, він
познімав з них вуздечки і сідла, а тоді старанно обтер із ніг до голови. Навіть конюх із
королівських стаєнь не впорався би ліпше.
— Тепер забудьте усе і відпочивайте, — сказав він. — Ось вода, а ось трава. Пізніше
я приготую вам гарячого пиття, але спершу подою кіз.
— Пане, — вимовила Гвіна, нарешті здобувшись на голос, — як тархіна? Вона
житиме? Лев не убив її?
— Мені відомо багато про теперішнє і трохи про майбутнє, — відповів посміхаючись
пустельник. — Проте я не знаю, хто з чоловіків чи з жінок а чи зі звірів у цьому світі
доживе до заходу сонця. Та не втрачаймо надії. Гадаю, дівчина житиме не менше, ніж її
ровесники.
Аравіса нарешті прийшла до тями. Вона лежала долілиць на чомусь дуже
м'якенькому і зручному у прохолодній кімнатці. Дівчина спробувала перекинутись, але
спину пронизав гострий біль. Аравіса одразу все згадала. Її зацікавило, з чого зроблено
її ложе. (Пустельник намостив їй верескових галузок, а на них так гарно спиться.
Дівчина ж ніколи не бачила верескових кущів ані не чула про цю рослину.)
Двері відчинилися й увійшов пустельних, тримаючи в одній руці великий
дерев'яний корець. Він обережно поставив його на підлогу, підійшов до дівчини і
запитав:
— Як ти, доню?
— Спина пече, — відповіла Аравіса. — А так — нічого.
Пустельник опустився на коліна, поклав руку на чоло дівчини і послухав, як б'ється
живчик на скроні.
— Гарячки немає, — сказав він. — Ти одужуєш. Завтра зможеш уже встати з
постелі. А зараз випий оце.
Він узяв корець і підніс їй до уст. Аравіса покуштувала і трохи скривилася. вона не
звикла до козячого молока. Але їй дуже хотілося пити, тому вона переборола себе й
осушила корець, І відразу їй стало набагато ліпше.
— Можеш поспати, якщо хочеш, — сказав пустельник Я промив і перев'язав тобі
рани. Вони, мабуть, ще болять, але небезпеки немає. Так собі, подряпини. Той лев
поводився доволі дивно: він міг одною лапою висмикнути тебе зі сідла і пошматувати на
кавалки, натомість тільки подряпав спину, та й то неглибоко.
— Мені просто пощастило, — мовила Аравіса.
— Доню, — відповів їй пустельник, — я прожив на цьому світі сто й дев'ять літ, але
ніколи не бачив чогось подібного на щастя. Я не можу пояснити того, що трапилося з
тобою. Знай: якщо буде треба, у свій час нам це відкриється.
— Чи є новини про Рабадаша та його військо? — поспитала Аравіса.
— Гадаю, вони сюди не пройдуть, — сказав пустельник. — Мабуть, знайшли брід на
східній стороні. А звідтам спробують пробитись до Анварду.
— Бідолашний Шаста! — зітхнула Аравіса. — Йому далеко іти? Він устигне?
— Будемо сподіватись, — відповів старець.
Аравіса прилягла на бік і спитала:
— Я довго спала? Здається, уже темно.
Пустельник подивився у віконце, що виходило на північ:
— Ні, ще день, — відповів він. — Але з-за Буревісниці виповзають хмари. О цій порі
звідтам завжди насувається паволока. Уночі буде густий туман.
Зранку спина в Аравіси іще трішки нила, проте після снідання (а пустельник
нагодував її вівсянкою зі сметанкою) дівчина почувалася цілком добре, отож старець
дозволив їй устати з ліжка. Зайве й казати, що вона відразу подалася до коней, аби
побалакати з ними. На ранок випогодилося і дворище нагадувало велику зелену чашу,
по вінця залиту сонцем. Це місце дихало миром і спокоєм.
Гвіна одразу підбігла до Аравіси і ніжно плямкнула дівчину у щоку.
— А де Бругу? — поспитала Аравіса, коли вони розпитали одна одну, як
самопочуття та як спалося.
— Отам, — носом показала Гвіна у протилежний кінець двору. — Може, ти підійдеш
і порозмовляєш із ним? Бачу, з ним щось негаразд. Я не можу витягнути з нього і
слова.
Вони рушили навпростець через двір і побачили Бругу. Він лежав, повернувшись до
стіни, Звичайно, Бругу чув, як вони підходили, проте не повернув голови і не проронив
ні слова.
— Доброго ранку, Бругу! — привіталась Аравіса. — Як ся маєш нині?
Кінь щось пробурмотів у відповідь, але ні Гвіна, ні Аравіса нічого не розчули.
— Пустельник каже, що Шаста, мабуть, устиг добратися до короля Люна, — вела
далі Аравіса. — Здається, усі наші клопоти позаду. Бругу, скоро ми побачимо Нарнію!
— Я ніколи не побачу Нарнії, — глухо озвався Бругу.
— Бругу, любий, з тобою все гаразд? — стурбовано спитала Аравіса.
Бругу нарешті повернувся до них. Вигляд у нього був вельми похнюплений.
— Я повернуся до Калормену, — зітхнув Бругу.
— Що? — стенулась Аравіса. — Знову в неволю?!
— Так, — відповів кінь. — Це все, до чого я придатний. Як мені з'явитися поміж
вільних коней Нарнії? Мені, що залишив кобилу, дівчину і хлопця на розтерзання леву,
а сам пустився навтьоки, щоб урятувати власну шкуру!
— Ми теж утікали, — тихо сказала Гвіна.
— Шаста не втікав! — фуркнув Бругу. — Він побіг у правильному напрямку: назад.
А мене пече сором. Я називав себе бойовим конем, вихвалявся, що брав участь у
стількох битвах, і тут мене заткнув за пояс малий хлопчак… людська дитина, лошатко,
яке ніколи не тримало в руках меча, ані не мало з кого брати приклад!
— Так, — кивнула головою Аравіса. — Я почуваюся так само. Шаста просто
молодець. Бругу, я теж ставилася до нього зверхньо. Хлопець виявився хоробрішим за
нас усіх. Та я гадаю, що ліпше зостатись і перепросити його, аніж повертатись до
Калормену.
— Добре тобі говорити, — не погоджувався Бругу. Ти не зганьбилася, як я. Для
мене усе втрачено.
— Мій добрий коню, — мовив пустельник (м'яка зарошена травиця робила
нечутними його босі кроки, тому його помітили лише коли він заговорив), — ти не
втратив нічого, окрім свого марнолюбства. Так-так, брате. Не прищулюй вух і не тріпай
гривою. Якщо справді відчуваєш сором за свою поведінку, як казав, то послухай доброї
ради. Поміж бідолашними безмовними кіньми тобі здавалося, що ти великий герой.
Звичайно, ти сміливіший і розумніший за них — це неважко. Але в Нарнії таких, як ти,
багато, тому там ти будеш звичайним конем, одним із багатьох. Тобі просто належить
це усвідомити — і все буде гаразд. А тепер, друзі, ходіть зі мною: на вас чекає щось
смачненьке.
Розділ 11. Несподіваний гість
Шаста вибіг за ворота і побачив перед собою пагорок, укритий травою та вереском.
На маківці пагорка де-не-де росли дерева. Хлопець зараз ні про що не думав ані не
знав, що робитиме далі. Він тільки біг, біг. Усе тіло гуло від утоми, У боці кололо, очі
заливав піт, ноги запліталися і він перечіпався через каміняччя.
Час від часу траплялися дерева або галявини, порослі папороттю. Сонце зайшло за
хмари, але прохолодніше не стало. День був сірий, задушливий, скрізь роїлися хмари
мошок. Комашня рясно обліпила спітніле лице хлопця, та він уже не відганяв їх, бо весь
час біг уперед.
Раптом до Шасти долинув звук сурми, але зовсім не такий, як у Ташбані. Цей
заклик був веселий і радісний: ті-ро-то-то-го! Хлопець вибіг на широку галявину — й
опинився серед гурми людей.
У першу мить Шасті здалося, що там хмара народу, але далі він начислив чоловік
п'ятнадцять-двадцять. Усі були вбрані у зелені мисливські строї. Деякі ще сиділи у
сідлах, инші спішилися і стояли поряд зі своїми кіньми. Один мисливець посеред
галяви притримував за стремено верхового румака, а инший — опасистий веселун із
рум'янцями на круглих щоках — саме збирався його осідлати. В його очах іскрились
пустотливі бісики. Уявіть собі, це був щонайсправжнісінький король!
Щойно він побачив Шасту, то забув, що збирався сідати на коня, й широко розвів
руки, щоб обійняти хлопця. Обличчя короля променилося посмішкою, а з грудей, мов із
глибокої діжки, вихопився радісний басистий вигук
— Коріне! Сину мій! Де твій кінь? І що за лахміття на тобі? Що…
— Ні, — відсапнув Шаста, хитнувши головою, — я не Корін, не принц. Я… я… знаю,
що схожий на нього… бачив його високість у Ташбані… Вам від нього вітання.
Король уважно глянув на хлопця. Обличчя його при цьому виражало безмежний
подив.
— Ви — к-король Люн? — усе ще сапаючи, вимовив Шаста. І не чекаючи відповіді,
повів далі:
— Королю… негайно… до Анварду… зачиніть браму… ворог… Рабадаш і дві сотні
вершників.
— Ти можеш довести це, хлопче? — запитав хтось із королівської свити.
— Я бачив їх на власні очі, — відповів Шаста. — Я бачив їх. І біг від самого Ташбану,
щоб їх випередити.
— Біг? Від Ташбану? — перепитав той самий вельможа, ледь звівши брови.
— Коні… залишилися з пустельником, — сказав Шаста.
— Не ставте йому більше питань, Даріне, — втрутився король Люн. — Я бачу правду
у його очах. Поспішаймо, панове. Дайте йому коня. Ти можеш їхати, хлопче?
Замість відповіді Шаста встромив ногу у стремено і вмить опинився на коні. За
останні тижні йому стільки разів доводилося робити це із Бругу, що зараз він
заввиграшки давав собі раду. Тепер Бругу не казав би, що хлопець залазить на коня як
на копицю сіна.
Шаста аж зашарівся від задоволення, коли почув, як лорд Дарін сказав королю:
"Хлопець осідлав коня як справжній верхівець, пане. Запевняю Вас, у його жилах тече
шляхетська кров".
— Так, любий Даріне, якраз це і не йде мені з голови, вимовив король і знову
затримав на хлопцеві пильний і спраглий погляд своїх глибоких сірих очей.
Не гаючи більше ні хвилини, вся компанія вдарила у галоп. Шаста чудово тримався
у сідлі, проте його брав сумнів, що належить робити з віжками: він-бо ні разу не вдався
до них, коли подорожував із Бругу. Краєм ока хлопець приглядався до инших
вершників (так, як ми часом поводимося у гостях, коли не певні, який ніж чи виделку
треба взяти) і намагався так само тримати пальцями вузду. Шаста не наважувався
правувати конем. Він дав йому волю, сподіваючись, що кінь сам поспіватиме за
рештою. Та кінь цей був звичайний, не речистий, він швидко зрозумів, що у дивного
вершника немає ні батога, ні острогів, тобто що він не поводиться як справжній
господар. І Шаста невдовзі опинився у самому хвості.
Та навіть відставши від решти, хлопець чи не вперше, відколи прибув до Ташбану
(як давно це було!), відчув спокій. Він устиг. Він зміг. Вітерець овівав його обличчя,
даруючи приємну прохолоду, та й мошва о цій порі не докучала.
Хлопець підняв голову, аби подивитися, чи далеко ще до гір, та був вельми
здивований, бо побачив не гірські вершини, а хіба якісь неясні сірі обриси. Шаста
ніколи раніше не бував у горах, тому вирішив, що це, мабуть, хмара. "Вона опустилася
дуже низько і я її бачу, — мовив він сам до себе. — Тут, на вершині пагорка, справді
наче на небесах. Тепер я довідаюся, як виглядає хмара зісередини. От чудасія! Дива за
дивами" А ген-ген удалині, лівобіч від Шасти, сідало сонце.
Тепер вершники виїхали путівець і припустили щодуху. Шаста зі своїм конем знову
залишився у самому хвості. Коли дорога повертала — а це траплялося, бо тепер вона
пролягала через ліс, — хлопець навіть на якийсь час губив своїх супутників з поля зору.
Далі вони пірнули у густий туман. Довкола зробилося тьмяно й сіро. Шаста навіть
не думав, що всередині хмари може бути так холодно, вогко і темно. Сутінки
згущувалися з кожною хвилиною.
Часом хтось, хто їхав на чолі колони, подавав сигнал сурмою, але до Шасти той звук
долинав щораз тихше. Тепер хлопець не бачив нікого перед собою. Він думав, що осьось, за наступним поворотом, йому вдасться якщо не наздогнати, то принаймні
побачити товариство. Проте коли він повертав, на шляху вже нікого не було. Кінь ішов
як на прогулянці.
— Швидше, конику, швидше, — підганяв його Шаста. Звіддаля долинув ледь чутний
звук сурми. Бругу завжди повторював, що вершник має триматися у сідлі, обхопивши
ногами тулуб коня. Шаста гадав, що якби він пришпорив коня, то сталося б щось
страшне. Але хлопець бачив, що йому доведеться це зробити.
— Слухай, коню, — втратив терпець Шаста, — будеш так плестися, то знаєш, що я
зроблю? Добряче хвицну тебе п'ятами. Зрозумів?
Та кінь і вухом не повів на ту погрозу. Тоді Шаста вмостився міцніше у сідлі,
стиснув коліна, зціпив зуби і з розмаху вдарив коня по боках.
Кінь смикнув з місця і побіг риссю, та метрів за сім знову перейшов на крок Це все,
чого добився Шаста. Довкола запала цілковита темрява. Хлопцеві здалося, що він
вловив відлуння мисливського ріжка. У тиші було чути лише, як із гілок зривалися
краплі.
— Ну гаразд, хай там що, але кудись я таки доїду, — мовив Шаста сам до себе. —
Тільки б не потрапити до рук Рабадаша та його людей.
Так вони й плелися неквапом. Шаста уже втратив відчуття часу. Він сердився на
коня, його мучив голод.
Та ось він опинився на роздоріжжі. Шаста зупинився, вирішуючи, який зі шляхів
провадить до Анварду, і тут ззаду долинув тупіт копит. Хлопець злякався. "Рабадаш!" —
промайнуло у нього в голові. Шаста не знав, куди поїде Рабадаш. "Якщо я подамся
туди, — промовив хлопець сам до себе, — він може вибрати иншу дорогу. Але якщо
стоятиму отут каменем, то напевно потраплю до його рук". Шаста зліз з коня і
потягнув його праворуч.
Тупіт швидко наближався. За якусь хвильку військо було вже на роздоріжжі. Шаста
затамував подих, прислухаючись, який шлях вибере Рабадаш.
Хлопець добре чув фуркання коней, цокання копит на битому шляху, подзвін вудил
і поплескування по шиях. Тоді долинув вигук: "Стій!"
— Слухайте всі! — проказав той самий голос. — Ми вже недалеко від замку.
Пам'ятаєте, що я велів? Удосвіта ми будемо в Нарнії. Поводьтеся стримано. У цьому
поході краплина нарнійської крови цінніша за бурдюк вашої. Кажу: у цьому поході.
Боги ще пішлють нам щасливу годину і тоді від Кеа-Перевелу до Західної Пустелі не
залишиться жодної живої душі. Та ми ще не в Нарнїі. Тут, у Верхоландії, буде инакше.
Коли доберемося до замку короля Люна, головне — діяти швидко. Покажіть їм, на що
ви здатні. За годину замок має бути моїм. Уся здобич належить вам. Собі я не братиму
нічого. Знищуйте усіх чоловіків, яких тільки стрінете, аж до немовлят, що народились
учора. А жінок, золото, діяманти, зброю і вино діліть між собою як хочете. Та як зловлю
когось при відступі — спалю живцем. В ім'я Таша, непоборного й безжального —
вперед!
Знову затупотіли коні: військо рушало з місця. Шаста перевів подих: нападники
пішли иншою дорогою.
Правда, хоча хлопець увесь час думав про двосотенне військо, та він не
усвідомлював, що це означає: йому здавалося, що вершники надто довго долають цей
відрізок шляху. Та ось тупотіння віддалилося, а за хвильку й зовсім стихло. Шасті знову
стало чутно, як із гілок спадають краплі.
Тепер він знав дорогу до Анварду, але, ясна річ, не міг рушати услід за Рабадашем,
бо це означало потрапити йому просто в руки. "Що мені, до лиха, робити?" — подумав
Шаста. Хлопець осідлав коня і поїхав иншою дорогою. Він сподівався, що невдовзі на
шляху трапиться якась хатина, де він зможе попросити притулку та харчів. Шаста
також зважував, чи не варто повернутися назад, до пустельника, де залишилися його
друзі, але не знав дороги.
"Урешті—решт, — сказав собі Шаста, — кудись ця дорога мене приведе".
Та все залежить від того, що під цим розуміти. І дорога справді кудись запровадила
хлопця. Ліс робився щораз густіший, було дуже вогко і холодно. Пронизливий вітер
силкувався розвіяти густу паволоку, проте її клубки лише перекочувалися з місця на
місце. Якби Шаста раніше ходив у гори, то розумів би, що таке буває, коли піднятися
дуже високо. Можливо, він уже був зовсім близько від перевалу. Але Шаста нічого не
знав про гори.
— Певно, я зовсім безталанний, — мовив уголос Шаста. — Иншим нічого, а ось
мені… Нарнійські вельможі втекли із Ташбану, а мене лишили. Аравіса, Бругу та Гвіна
сидять собі у пустельника, а з вісткою. звісно, послали мене. Король Люн та його люди,
напевно, вже добралися до замку, встигли зачинити ворота і приготувати Рабадашеві
зустріч. А я знову сам.
Від утоми, від голоду (за цілий день він не мав ні ріски у роті) хлопцеві стало себе
дуже шкода: по щоках покотилися сльози.
І тут Шаста почув якісь звуки. Очі його миттю висохли. Навкруг було темно, хоч в
око стрель, хлопець нічого не міг розгледіти. До нього долинало чиєсь глибоке
розмірене дихання. Шаста подумав, що там ховається якийсь великий звір. Але він
ступав так тихо, так м'яко, що годі було розчути його кроки.
У голові Шасти промайнуло: тут, на Півночі, живуть велети. Він чув колись про них.
Шасту охопив жах, але він прикусив губу і більше не плакав.
Хлопець іще хвильку вслухався у темряву. Було тихо. Шаста уже подумав, що йому
тільки здалося. Але тут до нього знову долинув цей звук. Та ні, це не мариво: Шаста
відчув на руці чийсь гарячий подих.
Якби у нього зараз був добрий кінь… чи радше якби Шаста вмів дати собі з ним
раду… він би вдарив у галоп і геть, геть звідси. Але хлопець не знав, як підігнати коня:
жеребець неспішно плівся по дорозі, а хтось ховався тут, поруч, дихав у спину. Врешті
Шаста не витримав:
— Хто ти? — спитав він пошепки.
— Той, хто довго чекав, аби поговорити з тобою, — пролунав глибокий величний
голос.
— Ти… ти велетень? — знову спитав Шаста.
— Можеш називати мене й так, — відповів голос, — хоча я не схожий на створіння,
які ви звете велетами.
— Я нікого не бачу, — мовив Шаста, роззирнувшись довкола. І злякався ще більше.
— А ти… а ти часом не привид? Ох, прошу… благаю, не чіпай мене. Я не зробив тобі
нічого поганого! Ох, ну чому, чому зі мною весь час щось трапляється?
У цю мить він знову відчув, як в обличчя йому війнув теплий подих.
— Ось, — промовив голос, — хіба духи дихають? Розкажи, що тебе непокоїть.
Це дещо заспокоїло Шасту і він розповів, що ніколи не знав своїх справжніх батька
та матері, а старий рибалка поводився з ним суворо. Далі хлопець розказав про свою
втечу, про те, як його наздоганяли леви і як йому вдалося переплисти затоку, про
небезпеки, що чигали на нього та його супутників у Ташбані, про те, що довелося
провести ніч на цвинтарищі, а поруч увесь час вили шакали. Потім вони подолали
пустелю. А коли геть вибились зі сил від спеки та спраги, їх наздогнав лев і поранив
Аравісу. І що він дуже голодний, бо кілька днів не мав і ріски в роті.
— Я б не сказав, що ти нещасний, — промовив голос.
— А що, гадаєш, велике щастя здибати у дорозі левів? — спитав Шаста.
— Там був лише один лев, — відповів голос.
— Що ти таке кажеш? Я розповідав, що тоді, уночі, їх було щонайменше два, а…
— Там був один лев, але дуже прудкий.
— Звідки ти знаєш?
— Це був я.
Шаста завмер із відкритим ротом, мов громом уражений, а голос вів далі:
— Я той лев. Я змусив вас з Аравісою об'єднатись. Я той кіт, який зігрівав тебе
уночі серед гробниць. Я лев, який відганяв від тебе шакалів увесь час, поки ти спав. Я
лев, який на останній милі нагнав коней, аби ти встиг попередити короля Люна. Ти не
пам'ятаєш, але це я підштовхнув до берега човна, у якому лежало немовля, що
знемагало від спраги. А рибалка, якому не спалося тієї ночі, забрав тебе до свого дому.
— Виходить, це ти поранив Аравісу?
— Так, я.
— Але навіщо?
— Дитино, — мовив голос, — я розповів тобі твою історію, а не її. Я нікому не
розповідаю чужих історій.
— Хто ти? — запитав Шаста.
— Я той, хто є, — пролунав глибокий низький голос, аж земля задвигтіла.
І вдруге, голосно, ясно і весело:
— Я той, хто є.
І втретє, зовсім тихо, немовби прошелестіло листя:
— Я той, хто є.
Шаста більше не відчував страху, не боявся, що той, із ким він розмовляє, дикий
звір, який хоче його зжерти, чи привид. Натомість хлопця охопило якесь нове почуття
— острах і радість водночас.
Тим часом імла поволі розсіювалась. Світало. Захопившись розмовою, Шаста нічого
не помічав навколо себе. Та ось заспівали пташки. День вступав у свої права. Лівобіч
зайнялася золота заграва й освітила все довкруж.
Хлопець вирішив, що зійшло сонце, й обернувся у той бік, але… побачив
велетенського лева, більшого за коня. Та кінь зовсім не боявся, або, може, іще нічого
не помітив. Від лева ширилася уроча ясність. Хтозна чи кому у світі доводилося бачити
щось, що збуджувало такий трепет і захоплення водночас.
На щастя, Шаста все своє життя прожив далеко на Півдні, у Калормені, і тому не
чув розповідей про страшного нарнійського демона, який прибирає лев'ячої подоби.
Так само хлопець не знав правди про Аслана, Великого Лева, сина Володаря з-за моря,
Короля над усіма верховними королями в Нарнії. Уздрівши перед собою ясний лик
Лева, хлопець зісковзнув зі сідла на землю. Він не міг промовити і слова, зрештою,
йому не хотілося нічого говорити, бо не було жодної у тім потреби.
Король над королями нахилився до Шасти. Хлопця оповили дивовижні пахощі, що
струменіли від ясної лев'ячої гриви. Лев торкнувся язиком його чола. Шаста звів
погляд і їхні очі зустрілись. Золотисте сяйво, що плинуло від Лева, піднеслось догори
і… розтануло. Шаста залишився сам на зеленому пагорбі, тримаючи за вуздечку коня.
Угорі голубіло небо, а навколо щебетали птахи.
Розділ 12. Шаста в Нарнії
"Чи мені наснилося" — подумав Шаста. Але ні: просто перед собою у траві хлопець
бачив глибокий відбиток великої лев'ячої лапи. У нього перехопило подих: що за
могутній звір залишив такий глибочезний слід! Проте поки Шаста розглядав відбиток,
відбулося щось дивовижне: у ямці заблискотіла вода. Ось вона закрила дно, добігла до
країв, перехлюпнулась і — на очах у хлопця заплюскотів струмочок, пробіг по траві і
полився вниз, у долину.
Шаста нахилився і пив, пив довгими спраглими ковтками, а тоді занурив лице,
зачерпнув води у пригорщу і хлюпнув собі на голову. Холодна купіль повернула йому
сили. Шаста звівся, струсив воду з вух, відкинув з чола мокре волосся і роззирнувся
довкруж.
Настав ранок Шаста глянув правобіч — з-за лісу саме виглянуло сонце. Унизу
зеленіла розлога долина. Подекуди росли дерева, а поміж ними, звиваючись вузенькою
змійкою і поблискуючи на сонці, текла річечка. З иншого краю долини догори
здіймалися скелясті пагорби. Хлопець намагався з'ясувати, де він зараз перебуває.
Шаста озирнувся назад і побачив, що пагорб, на якому він стоїть, належить до великого
гірського хребта.
— Зрозуміло, — промовив до себе хлопець. — Це гори між Верхоландією і Нарнією.
Вчора я був на тому боці. А вночі пройшов через перевал. Яке щастя, що я не
пропустив його у темряві!.. Та що я таке кажу! Нічого б зі мною не сталось, адже поруч
ішов Він. І я в Нарнії!
Шаста повернувся, розсідлав коня і зняв з нього вузду.
— Але ж ти впертий, коню, — дорікнув він тварині.
Та кінь, не звернувши жодної уваги на слова Шасти, відійшов убік і взявся скубти
траву. За час виправи у нього склалася не надто висока думка про хлопця як вершника.
— Ох, якби я міг їсти траву! — зітхнув Шаста. — До Анварду повертатись нема чого
— він уже, мабуть, в облозі. Ліпше спуститись у долину і пошукати там якоїсь їжі.
Хлопець рушив додолу. Траву вкривала рясна роса і босі ноги Шасти швидко
промерзли, та ось він дістався до узлісся. Хлопець помітив стежину, що вела в
гущавину. Він зупинився, зважуючи, що робити далі. І в цю мить чийсь голос прогудів.
— Доброго ранку, сусіде.
Шаста рвучко озирнувся, прагнучи побачити того, хто це сказав. З-поміж дерев
з'явилася якась фігурка — низенька, присадкувата, з темним вузьким писочком і —
вкрита голками. Якщо це людина, то надто маленька, а якщо їжак, то дуже великий.
Проте це таки був їжак.
— Доброго ранку, — відповів Шаста. — Але я не сусід. Я, власне кажучи, чужинець
у цих краях.
— Овва! — зацікавлено вимовив їжак.
— Я перейшов через гори… з Верхоландії, ось.
— А, з Верхоландії, — кивнув головою їжак — Неблизький світ. Ніколи там не бував.
— До вас уже, певно, донеслася вістка, що люті калорменці напали на Анвард? —
поспитав Шаста.
— Що ти кажеш? — здивувався їжак — Подумай лишень: той Калормен десь на
краю світу, геть за пісками, за пустелею. Це сотні або й тисячі миль звідси.
— Не так далеко, як ти думаєш, — відповів Шаста. Послухай, треба щось робити.
Треба попередити Верховного короля!
— Напевно, можна було б щось зробити, — відказав їжак, — але, бачиш, уже ясний
день, а це значить, що мені пора до ліжка. Доброго здоров'я, сусіде!
Ці слова були звернені до великого кролика, що саме вистромив голову з кущів.
Їжак одразу розповів кроликові новини, які почув від Шасти. Кролик сказав, що це
дуже важливо і що треба переказати иншим і що треба щось робити.
Розмова точилася далі. Щохвилини до неї долучались инші звірята і птахи, отож
невдовзі гурт складали п'ять кроликів, білка, дві сороки, фавн на цапиних ніжках та
мишка. Усі навперебій обговорювали почуте і погоджувалися з їжаком. Річ у тім, що
відколи з Нарнії було вигнано злу чаклунку, а трон у Кеа-Перевелі посів Верховний
Король Пітер, тут запанував мир і лісовий народ утратив пильність.
Та ось до гурту приєднались іще двоє — червоний гном на прізвисько Дафл і
плямистий олень з великими вологими очима. Олень мав такі тонкі і граційні ноги, що,
здавалося, їх можна зламати двома пальцями.
— В ім'я Лева, — вигукнув гном, коли почув новину, — чого стовбичите тут без діла,
чого язиками плещете? Ворог під Анвардом! Треба негайно звістити всіх у КеаПеревелі. Треба викликати звідти військо. Нарнія повинна прийти на допомогу королю
Люну.
— Ох! — вигукнув їжак — Але Верховного короля зараз немає в замку. Він на
півночі воює велетів. До речі, про велетів, сусідоньки, я пригадав собі, що…
— Хто передасть вістку? — перебив їжака гном. — Хто може бігати швидше за
мене?
— Я, — озвався олень. — Що потрібно передати? Скільки калорменців?
— Дві сотні під орудою принца Рабадаша. І… — але олень уже метнувся геть. Він,
здавалося, летів над землею, майже не торкаючись її ногами, і за мить його білий
хвостик зник за деревами.
— Цікаво, куди він помчав, — зауважив кролик, — адже Верховного короля немає у
Кеа-Перевелі.
— Він знайде королеву Люсі, — мовив гном. — А тоді… гей! Що коїться з хлопцем?
Він аж позеленів! Здається, йому погано. Може, він умирає від голоду? Коли ти
востаннє їв, юначе?
— Учора вранці, — ледь чутно вимовив Шаста.
— Тримайся! — гукнув гном і тут-таки підхопив хлопця куцими товстенькими
ручками, бо той геть заточився. — Сусіди, чи ж вам не соромно? Ходім зі мною,
парубче, ходімо снідати. Бо тут одні балачки.
І гном прудко поволік Шасту в ліс. Дафл увесь час мусив підтримувати хлопця, бо
той від утоми й голоду ледве переставляв ноги. Шасті здалося, що ішли вони досить
довго, та ось нарешті опинилися на невеличкій галявинці, а там стояла чепурна
хатинка. Двері у ній були відчинені, з комина ішов дим. Вони ступили на поріг і Дафл
гукнув.
— Гей, братики, у нас гість!
До Шасти долинули якісь пахощі. Він не знав, що це таке, бо йому ніколи не
доводилося куштувати яєшні з шинкою та грибами, яка саме шкварчала на сковорідці.
— Пригни голову, парубче, — попередив Дафл, але Шаста уже буцнувся чолом об
низенький одвірок.
— Так, — мовив гном, — сідай на долівку. Стіл для тебе трохи замалий, а стільці й
поготів. Гаразд. Ось вівсянка… ось глечик з вершками, а ось ложка. Частуйся.
Не встиг Шаста розправитися з вівсянкою, як брати Дафла (а звали їх Роджін і
Бріклтамб) уже подавали на стіл яєшню, кавник, гаряче молоко та грінки.
Усе це було для хлопця новим та незвичним, бо у Калормені таких страв не
вживали. Він ніколи не бачив грінок і не знав, чим їх намащують, бо у Калормені не
було масла — там споживали хіба оливу. Та й сама хатина нічим не нагадувала
підсліпувату, просяклу запахом риби халупу Аршиша або вкриті килимами, прикрашені
колонами зали у Ташбанському палаці. Стеля тут була доволі низенька, усе всередині
зроблене з дерева, на стіні висів годинник із зозулею, стіл накрито картатою білочервоною скатертиною, на якій стояла ваза з польовими квітами, а на віконцях висіли
короткі фіранки. Не так просто було Шасті користуватися начинням гномів — усіма
цими крихітними горнятками, тарілочками, ножами та виделками. проте гноми їх
справно наповнювали, приказуючи: "Будь ласка, ось масло", "Горнятко кави", "Ось
гриби", "Хочеш, підсмажимо ще одне яйце?". Врешті всі наситились. Гноми кинули між
собою жереб: мити начиння довелося Роджіну. Потім Дафл і Бріклтамб вивели Шасту
на подвір'я, посадовили на призьбі, а самі сіли поряд. Усі вдоволено зітхнули. Гноми
витягли люльки і запалили. Роса висохла на сонці, та легенький вітерець не давав
розгулятися спеці.
— А тепер, друже, — звернувся до Шасти Дафл, — я покажу тобі нашу країну.
Звідси видно майже всю південну частину Нарнії, і ми дуже тішимося, що з нашої
хатини можна побачити таку широчінь. Лівобіч від тебе, он за тими пагорбами,
прозирають Західні Гори. А отой пологий пагорок праворуч зветься Камінним Столом.
А догори…
Проте у цю хвилину до його пояснень долучилося якесь сопіння. Після втомливої
подорожі, після смачного ситного сніданку Шаста міцно заснув. Гноми помітили це і,
намагаючись не розбудити хлопця, встали із призьби і навшпиньках рушили до хатки.
Правда, вони так при цьому метушилися, перешіптуючись та цитькаючи одне на
одного, що якби Шаста не був до краю зморений, то напевно б прокинувся.
Шаста проспав цілий день і прокинувся щойно перед вечерею. Усі ліжка у
гном'ячій оселі, зрозуміло, були для нього замалі, Та гноми влаштували для гостя на
підлозі чудове зручне ложе з вереску, і Шаста спав так міцно, що й снів жодних не
бачив. Настав ранок. Гноми саме встигли поснідати разом із гостем, коли знадвору
долинув якийсь звук
— Сурми! — вигукнули гноми і вибігли на подвір'я. Шаста теж подався за ними.
Сурми проспівали ще раз. Шасті уже доводилося чути могутній урочистий спів
ташбанських горнів, веселий радісний заклик мисливського ріжка короля Люна, а звук,
що видавали ці сурми, був прозорий, гострий та мужній. Він долинав зі сходу, з лісу, а
невдовзі до нього долучився кінський тупіт. За хвильку з-поміж дерев з'явилися
вершники.
Першим на гнідому коні їхав лорд Перидан. У руках він тримав велике знамено
Нарнії — червоного лева на зеленому полі. Шаста впізнав його одразу. За ним їхали три
вершники. На бойових румаках гарцювали король Едмунд та білява усміхнена панна.
Панна була вдягнена у шолом та кольчугу, через плече у неї висів лук, а на боці
сагайдак, повний стріл. ("Королева Люсі" — прошепотів Дафл.) Поруч із ними на поні
їхав принц Корін. За ними просувалось їхнє військо. Частина вершників їхала на
звичайних конях, а частина на речистих. За певних умов речисті коні погоджувалися
носити на собі вершників, наприклад, коли Нарнія вирушала на війну. Далі йшли
кентаври, суворі ведмеді, великі речисті пси. Завершували колону шість велетів. Це
були добрі нарнійські велети. Шаста знав це, та все ж довго не міг зважитися глянути
на когось із них: до певних речей доводиться звикати доволі довго.
Король і королева наблизились до хатини. Гноми низько вклонилися, а король
Едмунд вигукнув:
— Так, друзі! Пора відпочити і підкріпитися! Вершники спішились, поскидали
торби, загомоніли. Корін підбіг до Шасти, вхопив його за руки і вигукнув.
— Не може бути! І ти тут? Тобі вдалося добратися сюди? Дуже тішуся! А тепер ми з
тобою гарно розважимось. От пощастило! Вчора зранку ми висадились у гавані
Перевелу і зустріли оленя Шерві. Він попередив нас про напад на Анвард. Як гадаєш…
— Хто це, Ваша високосте? — спитав король Едмунд, зупинившись біля них.
— Хіба не бачите, сір? — усміхнувся Корін. — Це мій двійник: хлопець, якого ви
прийняли за мене у Ташбані.
— Справді, твій двійник! — вигукнула королева Люсі. — Ви наче близнята. Диво та
й годі!
— Ваша величносте, — звернувся Шаста до короля Едмунда, — я не зрадник,
повірте. Звісно, я чув, про що ви говорили, але у мене навіть думки не було розповісти
це вашим ворогам.
— Я знаю, хлопче, — відповів король Едмунд, поклавши свою руку на голову Шасти.
— Та наступного разу не слухай того, що не призначено для твоїх вух, і все буде гаразд.
Навколо усі сновигали туди — сюди, жваво розмовляли і метушилися, отож Шаста
на якусь хвильку згубив Коріна, Едмунда і Люсі. Але Корін без витівок не міг прожити і
хвилини — його скрізь було чути. До Шасти долинули слова короля Едмунда:
— Присягаюсь Лев'ячою Гривою, принце, це вже занадто! Ви невиправний! Вашого
запалу вистачить для всього війська. Слово чести, я волів би мати під своєю орудою
полк шершнів!
Шаста пропхався крізь натовп і побачив Едмунда. Король, виглядало, не на жарт
розсердився. Корін стояв поруч і почувався трохи ніяково, а на землі, скривившись від
болю, сидів гном. Два фавни допомагали йому зняти обладунки.
— Я маю при собі ліки, — сказала королева Люсі, вони б умить його зцілили. Але
Верховний король суворо заборонив використовувати їх після бійок і наказав вдаватися
до них тільки у разі великої потреби.
А трапилось ось що. Тільки-но Корін закінчив розмову із Шастою, як за лікоть його
ущипнув гном, якого у війську звали Колючкою.
— Що таке, Колючко? — спитав Корін.
— Ваша королівська високосте, — мовив той, відводячи Коріна убік, — сьогодні ми
минемо перевал і доберемось до замку Вашого батька. Але можливо, що увечері нам
доведеться вступити у бій.
— Знаю, — відповів Корін. — Гм, чудово!
— Не думаю, — похитав головою Колючка. — Король Едмунд доручив мені
пильнувати, щоб Ви не брали участи у битві. У Ваші роки цілком досить спостерігати за
нею, аби чогось навчитися.
— Що за нісенітниці! — вибухнув Корін. — Звісно, я буду битися. Ось, навіть
королева Люсі воюватиме разом із лучниками.
– Її королівська величність може діяти, як заманеться, — стояв на своєму Колючка,
— але я відповідаю за Вашу безпеку. Отож або Ви дасте мені слово принца, що я увесь
час бачитиму Вашого поні… що Ви не вириватиметеся уперед… аж доки я не відпущу
Вас, або… це наказ його величности… мені доведеться прив'язати Вас до себе.
— Тільки спробуй! Як штовхну, то перекинешся, — засопів Корін.
— Хотів би я бачити, як Ваша високість це зробить, — незворушно промовив гном.
Для такого шибайголови як Корін цих слів вистачило, аби вступити у бійку. Він
кинувся на Колючку. Супротивники бились на рівних: Корін мав довші руки і був вищий
на зріст, а Колючка мав більше досвіду і витривалости. Проте йому не поталанило: він
перечепився через камінчик і заорав носом. (Загалом не варто розпочинати бійку там,
де під ногами повно камінців.) Гном спробував було підвестися, та відчув сильний біль у
нозі. З'ясувалося, що він добряче забився і принаймні два тижні не здужає ні ходити, ні
їздити верхи.
— Ваша високосте, що Ви сподіяли! — картав хлопця король Едмунд. — Перед
самою битвою ми позбулися досвідченого воїна.
— Я займу його місце, сір, — випнув груди Корін.
— Аякже, — відказав Едмунд. — Звісно, ніхто не сумнівається у Вашій відвазі. Але
що може вдіяти на полі бою хлопчисько? Хіба заважатиме.
У цей час короля хтось покликав і він відійшов убік Корін щиро перепросив гнома, а
тоді підбіг до Шасти і прошепотів:
— Швиденько. Ось поні й обладунки гнома. Вдягай їх, поки ніхто не бачить.
— Для чого? — здивувався Шаста.
— Як це для чого? Ми з тобою зможемо взяти участь у бою. Хіба ти не хочеш?
— А… так, звичайно, — трохи розгублено відповів Шаста. Він зовсім не був готовий
до такого ходу подій і відчув, як по спині у нього поповзли мурашки.
— Чудово, — задоволено потер руки Корін і допоміг Шасті. — Так, одягни кольчугу.
Меч через плече. Ми будемо триматись позаду колони, тихенько, як мишки. А коли
почнеться битва, на нас ніхто не зверне уваги.
Розділ 13. Битва під Анвардом
Десь об одинадцятій ранку усі знову рушили в дорогу. Вони прямували на захід,
минаючи лівобіч гори. Корін та Шаста прилаштувались у хвості колони, за велетами.
Люсі, Едмунд та Перидан обговорювали плани майбутньої битви. У розпал розмови
Люсі спитала:
— А де наш бешкетник-принц?
Едмунд махнув рукою:
— Тут його немає, хоч це добре.
Шаста оповів Корінові свої пригоди, розказав також, як кінь навчив його їздити
верхи, і додав при цьому, що досі не знає, що робити з віжками. Корін пояснив, для
чого вони служать, а ще розповів, як їм удалося втекти на вітрильнику із Ташбану.
— А де зараз королева Сюзан?
— У Кеа-Перевелі, — відповів Корін. — Але, знаєш, вона не така, як Люсі. Люсі геть
як хлопчисько, а королева Сюзан завжди поважна і статечна. Вона не братиме участи у
битві, хоча вміє влучно стріляти з лука.
Путівець вивів їх на вершину пагорба. Праворуч починалося стрімке урвище. Далі
усі пробиралися вервечкою над самим краєм провалля. Шаста здригнувся, подумавши,
що минулої ночі він ішов тією самою стежиною. "Але звісно, — осяяло його, — мене
охороняв лев. Він увесь час ішов лівобіч і не давав мені наблизитись до краю урвища".
Далі стежина повернула ліворуч, на південь. Урвище залишилося збоку. По обидва
боки від стежки розкинувся густий ліс. Доріжка вела військо вгору, до перевалу. Якби
не дерева, що щільно громадилися обабіч їхнього шляху, то з такої височини, мабуть,
можна було б побачити чудові краєвиди. Та поміж густих крон проглядали хіба
верхівки скель, а над ними кружляли орли.
— Вони чують наближення битви, — мовив Корін, показуючи на птахів. — Знають,
що буде чим поживитися.
Від цих слів Шасті замлоїло під грудьми.
Загін перетнув сідловину перевалу і спустився трохи нижче. Тут вони опинилися на
відкритій галявині, а звідси Шаста зміг побачити усю Верхоландію, вкриту блакитною
імлою. А ген-ген далеко прозирав жовтаво-сірий пружок пустелі — принаймні, Шасті
так здалося. Та сонце вже хилилось до заходу, проміння било просто у вічі, тому годі
було щось добре розгледіти.
Тут загін зупинився і перешикувався у лаву. Речисті звірі — леопарди, пантери,
леви, — не зчиняючи зайвого галасу, перемістилися на лівий фланг. Шаста їх раніше
не помічав. Велетів скерували на правий фланг. Та спершу вони зупинилися на
хвильку, зняли щось із плечей і на мить нахилилися. Ось тоді Шаста побачив, що вони
вдягали на ноги важкі ковані черевики, всіяні гострими шипами. Потому велетні
закинули грубезні дрюки на плечі і погупали на бойові позиції. Лучники разом із
королевою Люсі розташувались в ар'єргарді. Було чути, як дзвенить натягнена тятива:
це воїни востаннє перевіряли луки. Вершники тим часом одягали на себе шоломи й
підтягували попруги коням. Поблискували мечі, дзвеніли кольчуги. Розмови вщухли.
Усі зосереджено готувалися до бою. "Ну ось, зараз почнеться", — подумав Шаста. І тут
долинули якісь бойові вигуки та розмірені удари: гуп-гуп-гуп.
— Таран, — прошепотів Корін. — Вони вибивають ворота.
Принц виглядав зараз украй серйозно.
— Чому король Едмунд гається? — нетерпеливився він. — Я вже не можу чекати. Та
й холодно як.
Шаста хитнув головою, намагаючись не подати вигляду, що таки злякався.
Сурми! Нарешті! Коні рвонули з місця і риссю кинулись уперед. Угорі на вітрі
лопотіло знамено. За мить загін опинився на невисокому узвишші, з якого було добре
видно невеличкий замок з багатьма башточками. Ворота замку зачинено, опущено
ґрати. На жаль, навколо замку не було оборонного рова. Захисники зайняли позиції
поміж зубцями муру — здалеку вони здавалися маленькими мурашками. Перед
ворітьми замку згромадилося кілька десятків калорменців: вони з усієї сили
розгойдували велетенську колоду і гатили у браму. Головна частина війська Рабадаша
уже спішилась, готуючись увірватися досередини, як тільки упадуть ворота. І тут
Рабадаш побачив нарнійців, які мчали з гори. Та калорменці були дуже добрими
воїнами. Шаста не помітив, коли вони встигли знову осідлати коней, а враже військо
вже вишикувалося в лаву і рушило нарнійцям назустріч.
Супротивники галопом мчали один на одного. Відстань між лавами стрімко
скорочувалась. Воїни вихопили мечі і піднесли щити. Губи ворушилися, проказуючи
останні молитви, зуби стиснулися у скрайній напрузі. Шаста відчував страх, проте
сказав собі: "Якщо ти злякаєшся зараз, то потім боятимешся усе життя. Тепер або
ніколи!"
Та ось супротивники зійшлись і розпочався бій. Шаста не розумів, що діється, бо
все довкола змішалося і потонуло у галасі. Звідусіль посипалися удари. Хтось вибив
Шасті з рук меча. У цій веремії він випустив вуздечку і відчув, що падає, але в останню
мить помітив, що у його бік летить спис. Хлопець нагнув голову, намагаючись
ухилитись від удару, і — злетів з коня, а тоді…
Але годі переповідати враження Шасти: він узагалі мало тямив у воєнних справах.
Аби збагнути, що там насправді відбувалося, ліпше перенестися за багато миль від
поля бою — до пустельника. Пустельник саме сидів у тіні крислатого дерева на березі
ставка і пильно вдивлявся у водну гладінь. Із ним були Бругу, Гвіна та Аравіса.
Річ у тім, що через плесо ставка пустельник міг бачити, що діється у світі, за
стінами його зеленого скиту. У воді, немов у дзеркалі, відбивалися залюднені вулиці
далеких міст, що лежали ген на південь від Ташбану. А ось до Червоної Гавані на
Сьомому Острові прибув корабель, а ось у Західному лісі, що між Ліхтарною Пущею та
Телмарам, на мандрівця напали грабіжники, а ось дикий звір сховався у засідці,
чатуючи на здобич. Пустельник ні на мить не відходив від ставка, бо знав, що у цей
день вирішується доля Верхоландії. Аравіса, Гвіна та Бругу теж не спускали очей з
води. Їм було цікаво спостерігати за чарівним плесом, бо у ньому, замість неба і дерева,
під яким вони сиділи, пропливали якісь зображення. Але роздивитися докладніше друзі
не могли, бо зображення увесь час змінювалися. А ось пустельник умів їх читати й
описував друзям, що йому вдалося побачити. Перед початком бою пустельник говорив:
— Бачу орлів, двох… ні, трьох. Вони ширяють над ущелиною, що біля гори
Буревісниці. З ними найстарший над усіма орлами. Вони чують запах битви. Ось вони
кружляють над Анвардом… зараз відхилилися трішки на схід… а тепер сховалися за
Буревісницею. Ага… зрозуміло: Рабадаш і його люди звалили величезне дерево,
пообрубували гілки і тягнуть до замку. Таран. Вони вибиватимуть ворота. Вчорашня
невдача чогось їх таки навчила. І все ж, якби Рабадаш мав голову на плечах, то наказав
би своїм людям зробити драбини для штурму. Але це довго, а він надто нетерплячий.
Дурень! Найліпше було б йому повернути своїх людей назад, до Ташбану: він-бо
розраховував на швидкість і раптовість, а його нічний напад зазнав невдачі… Вони
підтягнули таран під браму. Лучники короля Люна обстрілюють їх із мурів. П'ять
калорменців упали. Решта підняли догори щити. Рабадаш віддає наказ штурмувати
замок. З ним його найдовіреніші вельможі, люті шаленці-тархани зі східних провінцій.
Бачу їхні обличчя. Там Корадин із замку Тормунт, а ось Азруг, Члемеш та Ільгамугкривогубий, а ще високий тархан із червоною бородою…
— Присягаюсь Гривою, це мій колишній пан Анрадин! — вигукнув Бругу.
— Чш-ш-ш — цитьнула на нього Аравіса.
— Вони пустили у хід таран. Ох і грюкіт там, мабуть! Удар за ударом — звичайно,
ворота довго не витримають. Заждіть! Над Буревісницею щось наполохало птахів. Егей,
та там ціле військо! Гм… не розберу… Так-так, бачу. Хмара вершників. Якби вітер
розгорнув полотнище… Цікаво, хто це? О, вони вже вийшли на кряж. Ага! Знамено. Це
Нарнія, Нарнія! Червоний лев на прапорі. Вони мчать додолу. Я розгледів короля
Едмунда. А з лучниками жінка. Ох!
— Що таке? — пошепки спитала Гвіна.
— Коти залишили лівий фланг.
— Коти? — перепитала Аравіса.
— Леопарди, леви, пантери, — нетерпляче пояснив пустельник. — Бачу, бачу. Вони
пішли в обхід, щоб добратись до калорменських коней. Калорменці таранять ворота, а
коней зоставили збоку. Добре! Коні втікають. Але Рабадаш устиг розвернути свій загін:
сотня вершників рушила назустріч нарнійцям. Супротивників розділяє лишень сто
ярдів… п'ятдесят… Бачу короля Едмунда… і лорда Перидана. Овва! Серед нарнійців
двоє дітлахів. Чому король дозволив їм іти у бій? Десять ярдів… Розпочалося. На
правому фланзі велети… вони творять чудеса… але один упав… мабуть, його поцілили в
око. Посередині метушня. Мені ліпше видно лівий фланг. Знову ті два хлопці. Хай живе
Лев! Це принц Корін. А другий схожий на нього наче дві краплі води. Шаста! Корін
б'ється як справжній воїн. Щойно поборов калорменця. А зараз видно, що діється у
центрі. Рабадаш та Едмунд зійшлися дуже близько, але у тисняві не можуть пробитися
одне до одного…
— Що зі Шастою? — спитала Аравіса.
— Ох і дурник! — простогнав пустельник. — Хоробрий малий, але зовсім не вміє
битися. Не знає, для чого служить щит. Не бачить, що ворог збоку. Якби він мав бодай
найменше поняття, як поводитися з мечем… Ага, врешті згадав про нього. Але вимахує
ним, ніби палицею… і мало не зніс голову своєму поні! Ну де ж так можна? Ох, йому
вибили з рук зброю. Хто послав цю дитину у бій? Він і п'ять хвилин не протримається.
Пригнись, дурненький… ох, упав.
— Живий? — видихнули усі троє.
— Хіба я знаю? — відповів пустельник. — Коти добре попрацювали: розігнали усіх
коней. Калорменцям не втекти. Зараз коти повертаються на середину поля… вони
напали на тих, що таранять ворота. Калорменці розбігаються… таран покотився. Добре,
дуже добре! А тепер анвардці відчиняють ворота: мабуть, спробують відкинути ворога
від стін замку. Бачу, виїхали троє. Посередині король Люн, а обабіч нього — брати Дар і
Дарін. За ними — Трен, Шер та Кол зі своїм братом Коліном. Їх десять… двадцять…
тридцять уже вийшло за браму. Калорменці пішли на них. Король Едмунд б'ється як
герой. Щойно переміг Корадина. Калорменці кидають зброю і тікають у ліс. А решту
оточено. Велети підоспіли з правого флангу і зімкнули кільце… коти підійшли ліворуч,
а король Люн з тилу. Калорменців жменька, вони згромадилися у коло спина до спини і
чинять завзятий опір. Твій тархан падає, Бругу. А зараз у герці зійшлися Люн та Азруг.
Здається, Люн переважає супротивника… так, добрий удар… кінець, король переміг.
Азруг упав. Король Едмунд похитнувся… ні, піднявся. Він вступив у поєдинок із
Рабадашем… ось, вони б'ються під замковими ворітьми. Кілька калорменців здалися.
Дарін побив Ільгамута. Не бачу, що трапилось із Рабадашем. Гадаю, король дав собі з
ним раду. Мабуть, лежить десь під стіною. Не можу добре роздивитися. Король Едмунд
зараз б'ється із Члемешем. Члемеш склав зброю. Битва скінчилася. Калорменці розбиті
ущент.
А що трапилось із Шастою? Коли хлопець упав з коня, то подумав, що настав його
кінець. Але коні, навіть у розпал битви, все-таки дивляться під ноги і не наступають на
людей. Спершу Шаста дуже злякався, та хвилин через десять коні розступилися і
відійшли від того місця, де він лежав. Гамір битви пересунувся вбік, а невдовзі й геть
затих. Хлопець зіп'явся на ліктях і роззирнувся довкола. І хоча Шаста був нетямкий у
ратній справі, він швидко зорієнтувався, що верхоландці та нарнійці перемогли. Ворота
замку були відчинені навстіж, а король Люн та король Едмунд вітали одне одного
потиском руки над покинутим тараном. Збоку хлопець побачив жменьку полонених
калорменців. Звідусіль долинав збуджений веселий гомін. Та в одну мить усі вибухнули
шаленим реготом.
Шаста звівся із землі, ледве випроставши заклякле тіло, і побіг на гамір, аби
побачити, що там діється. Перед його очима постало небувале видовисько. От халепа!
Рабадаш зачепився за фортечний мур і бовтався над землею, відчайдушно дригаючи
ногами. Кольчуга піднялася догори — вона сильно стиснула його під грудьми і налізла
на обличчя аж по сам ніс. Виглядало це так, наче Рабадаш силкувався влізти у тісну
сорочину, а його зненацька за цим застали. Як згодом з'ясувалося (будьте певні,
історію цю згодом на всі лади переповідали до пізнього вечора), ще на початку битви
один із велетів з усієї сили загилив Рабадаша своїм грізним чоботиськом. Рабадашеві в
останню мить удалося ухилитися від страшного удару, але велет таки черкнув ногою по
його спині: один із гострих шипів, що ними, як пам'ятаєте, були всіяні чоботи велетів,
розірвав Рабадашеві кольчугу (нам з вами теж не раз траплялося порвати сорочку,
правда ж?). Потім Рабадаш зіткнувся біля воріт з Едмундом і вступив із ним у поєдинок.
Едмунд швидко відтіснив нападника до стіни. Калорменець вистрибнув на підмурівок й
опинився у дуже вигідній позиції. На Едмунда посипався град ударів. І хоча Рабадаш
здобув перевагу, бо згори міг легко дістати Едмунда мечем, та сам він став чудовою
мішенню для нарнійських стріл. За якусь хвильку Рабадаш уже шукав рятунку і
намагався спуститися на землю. Він набундючився і вигукнув грізно: "Блискавиця
Таша на вас!". Але під стіною ще тривали сутички і зерню не було де впасти. Рабадаш,
шукаючи, куди б стрибнути, повернувся і — розірвана кольчуга, що теліпалася у нього
за спиною, зачепилася за гак, який стирчав у стіні. Колись, сто чи більше років тому,
на цьому гакові було ще кільце, до якого прив'язували коней. Рабадаш метлявся на
ньому, немов ганчірка, яку випрали і вивісили сушити. Усі аж заходилися від реготу,
бачачи це.
— Зніми мене звідси, Едмунде, — загув Рабадаш, — зніми і виклич на герць — як
король, як чоловік, урешті-решт. Якщо тобі бракує відваги, то ліпше вбий мене відразу.
— Напевно… — почав було Едмунд, але король Люн його перебив.
— Дозвольте, Ваша величносте, — звернувся король Люн до Едмунда, — дозвольте
я скажу.
Тоді повернувся до Рабадаша і мовив:
— Ваша королівська високосте, якби Ви кинули виклик тиждень тому — запевняю,
не знайшлось би нікого у володінні короля Едмунда, від Верховного короля до
найменшої речистої мишки, хто б його відкинув. Але Ви підступно, без будь-якого
виклику чи попередження, напали на наш замок Анвард. Це вчинок не лицаря, а радше
татя і зрадника. Такі у нас вартують хіба доброго батога, а не лицарського поєдинку.
Зніміть його звідтам, зв'яжіть і візьміть під варту, поки вирішимо, як із ним бути.
У Рабадаша забрали меча і повели до замку. Принц аж пінився від безсилля й люті,
погрожував усім страшними карами, та наприкінці в очах у нього з'явилися сльози. Він
радше прийняв би тортури, аніж цей регіт. Рабадаш понад усе у світі боявся виглядати
смішним — він-бо звик, що у Ташбані усі його боялися.
У цій хвилині до Шасти підбіг Корін, схопив його за руку і потягнув до короля
Люна:
— Це він, батьку, це він! — вигукнув Корін.
— Ага, ось і ти, голубе, — суворо вимовив король. — Замість того щоб послухатись
батька, ти поліз у бій. А я місця собі не знаходжу від хвилювання! Тобі ще з лозиною
ганяти, а не воювати.
Проте усі, і Корін теж, бачили, що король пишається хлопцем.
— Не сваріть його, Ваша величносте, — мовив лорд Дарін. — Принц не був би
Вашим сином, якби повівся инакше. Ваша Величносте, Вас би більше засмутило, якби
він сховався у кущах.
— Гаразд, гаразд, — пробурмотів король, — прощаю. А зараз…
Те, що сталося далі, вразило Шасту чи не найбільше, бо такого ще з ним ще не
було: король Люн, могутній мужній король Люн схопив хлопця у палкі обійми й
розцілував ув обидві щоки. А тоді промовив:
— Станьте, хлопці, разом і хай усі вас побачать. Підніміть голови. Шановні,
погляньте на них. Чи залишилися у когось хоч якісь сумніви?
Шаста ніяк не міг уторопати, чого це усі так пильно розглядають його та Коріна і
чому зчинився такий гамір.
Розділ 14. Як Бругу став мудрим
А тепер нам варто повернутись до Аравіси та коней. Пустельник, пильно
вдивляючись у водну гладінь, повідомив, що Шаста цілий і неушкоджений, бо бачив, що
хлопець піднявся із землі, а король Люн гаряче його привітав. Проте плесо чарівного
ставка не передавало звуків, а лише зображення, тому коли бій закінчився і всі стали
навперебій ділитися враженнями, спостерігати далі не вартувало.
Наступного ранку, коли пустельник ще був у хатині, друзі вирішували, що їм тепер
робити.
— Гадаю, досить тут висиджуватися, — сказала Гвіна. Пустельник, звичайно,
напрочуд гостинний чоловік, я дуже йому вдячна. Але ще кілька днів — і на таких
харчах, без жодного вишколу, я стану геть як випещений поні. Нам треба в Нарнію.
— Тільки не сьогодні, шановна пані, — заперечив Бругу. — Я б так не поспішав.
Може, завтра чи позавтру? Як гадаєте?
— Спершу нам треба знайти Шасту і попрощатись із ним… і… і перепросити, —
стиха мовила Аравіса.
— Ясна річ! — палко підтримав дівчину Бругу. — Саме це я хотів сказати.
— Так, так, звісно, — погодилася Гвіна. — Думаю, він в Анварді. Ми розшукаємо
його там і попрощаємось. Це по дорозі. Що ж, рушаймо. Врешті-решт, мені здавалося,
що мета нашої подорожі — Нарнія.
— Гадаю, що так, — поволі проказала Аравіса. Вона почувалася трохи розгублено і
самотньо, бо не знала, що чекає її на нарнійській землі.
— Звісно, звісно, — погодився Бругу, — але для чого поспішати? Знаєте, що я маю
на увазі?
— Ні, не знаю, — відказала Гвіна. — Чому ти зволікаєш?
— М-м-м, іга-га, — пробурмотів Бругу. — Гм, бачите… це важлива подія ми
повертаємось до рідної країни… а там инше життя… найліпше з можливих… і так
важливо справити гарне враження… а ми так виглядаємо…
Гвіна зайшлася реготом, так, як це тільки вміють коні:
— Це через хвіст, Бругу? Тепер я все розумію. Ти хочеш відсидітись тут, доки він
відросте! Але ми не знаємо, як виглядають коні у Нарнії, не знаємо, які у них хвости.
Далебі, Бругу, ти марнославний, немов тархіна з Ташбану.
— Бругу, ну хіба це має значення? — сказала Аравіса.
— Присягаюсь Лев'ячою Гривою, тархіно, має, — обурився Бругу. — Я вмію
шануватися, бо знаю, що таке коняча гідність. От і все.
— Бругу, — озвалась Аравіса, — я давно хотіла тебе спитати: чому ти присягаєшся
Левом або Лев'ячою Гривою? Мені здавалося, ти ненавидиш левів.
— Аякже, — погодився Бругу. — Проте, коли я говорю про Лева, то маю на увазі
Аслана, великого визволителя Нарнії. Він прогнав чаклунку і повернув весну. Усі
нарнійці присягаються його ім'ям.
— Але ж він лев?
— Ні, ні, звісно, ні, — не надто впевнено пробурмотів кінь.
— Послухай, всі історії про нього, які я чула у Ташбані, стверджують, що він лев, —
сказала у відповідь Аравіса. Зрештою, якщо це не так, то чому ти називаєш його левом?
— Ну, у твоєму віці це важко збагнути, — форкнув Бругу. — Я також покинув
Нарнію ще маленьким лошам і сам до пуття всього не розумію.
(Коли Бругу говорив це, він був обернений спиною до зеленої стіни, а Гвіна й
Аравіса стояли навпроти нього. Бругу так захопився розповіддю, що закрив очі і без
зупинки провадив далі тоном бувалого в бувальцях, тому не бачив, як витяглися
обличчя його друзів. Бо за спиною Бругу саме з'явився велетенський лев. Він
вистрибнув на зелену стіну і зробив по ній кілька кроків, вправно тримаючи рівновагу.
Лев був такий яскравий, такий великий, такий гарний — нікому з них не доводилося
бачити чогось подібного. Гвіна й Аравіса дивилися на лева — і їх проймав трепет. Та
ось звір безгучно зістрибнув на подвір'я й обернувся до Бругу. Гвіна з Аравісою стояли
мов укопані і не могли вичавити зі себе ані звуку, немовби їх вуста раптово скував
мороз.)
— Ясна річ, — він далі Бругу, не бачачи нічого довкола, — коли говорять, що він
лев, то мають на увазі, що він сильний як лев, або лютий як лев — до ворогів, звісно.
Ну, щось таке. Навіть така маленька дівчинка як ти, Аравіса, має розуміти, що це
цілковита нісенітниця — думати, що він справжній лев. Це навіть непоштиво стосовно
до нього. Бо якщо Аслан лев, тоді, виходить, він така сама тварина, як ми. Ой, — і Бругу
загиготів од сміху, — та якби він був левом, то напевно мав би чотири лапи, і хвіст, і
вуса… А-ай, ой, ги-ги-ги! Пробі!
Річ у тім, що коли Бругу це говорив, то Аслан своїм розкішним вусом полоскотав
його за вухом. Бругу стрілою метнувся через усе подвір'я, мало не влетівши з розгону в
огорожу, й аж там розвернувся. Аравіса та Гвіна теж подалися назад. На якусь мить
запала тиша.
А тоді Гвіна, хоч усю її проймав дрож, коротко заиржала і підійшла до лева.
— Будь ласка, — тремтливим голосом промовила вона, — пане, можете робити зі
мною що хочете.
— Люба моя доню, — мовив Аслан, поцілувавши її просто в оксамитовий ніс, — я
знав, що на тебе не доведеться довго чекати. Нехай радість завжди буде з тобою.
Потім він підняв голову і гукнув:
— Гей, Бругу, бідолашний переляканий хвалько, підійди-но до мене. Ближче, сину
мій. Та не бійся. Торкнися мене. Понюхай мене. Ось мої лапи, ось мій хвіст, а це мої
вуса. Я справжня тварина.
— Аслане, — вимовив Бругу тремким голосом, — здається, я поводився як останній
дурень.
— Щасливий той, хто усвідомив це ще замолоду. Ходи сюди, Аравісо, доню моя.
Поглянь! Я сховав кігті. Зараз тобі нічого не загрожує.
— Зараз, пане? — перепитала Аравіса.
— Це я тебе поранив, — сказав Аслан. — Це я увесь час перестрівав тебе в дорозі. А
знаєш чому з тобою таке сталося?
— Ні, пане.
— Твоя спина після зустрічі зі мною виглядала так само, як спина рабині твоєї
мачухи після батога. Ти напоїла дівчину зіллям, а її потім відшмагали. Тепер ти знаєш,
що вона відчувала.
— Так, пане. Прошу…
— Запитуй, люба, — хитнув головою Аслан.
— Що було з рабинею потім?
— Дитино, — відповів Аслан, — я розповів тобі твою історію. Кожен почує лише
свою історію, а не чужу.
Лев стріпнув головою і мовив уже лагідніше:
— Хай радість лишається з вами, діти. Скоро ми знову зустрінемось. Але перед тим
ви матимете иншого гостя.
Після цих слів Аслан стрибнув на стіну і за мить зник з очей.
Коли Аслан їх залишив, нікому не хотілося говорити. Друзі повільно розійшлися у
різні кінці подвір'я, бажаючи побути наодинці зі собою.
Десь через пів години пустельник покликав коней, щоб почастувати їх чимсь
добрим. Аравіса проходжувалась у задумі, та зненацька з-за воріт долинув звук сурми.
Від несподіванки дівчина здригнулась.
— Хто там? — спитала вона.
— Його королівська високість принц Кор Верхоландський, — відповів голос
знадвору.
Аравіса відсунула засув, відчинила браму і відступила на крок, даючи дорогу
гостям.
Спершу увійшли два вояки з алебардами і стали обабіч воріт. За ними з'явився
вістун, а далі сурмач.
— Його королівська високість принц Кор Верхоландський просить авдієнції у
ясновельможної панни Аравіси, — проголосив вістун.
Потому вістун та сурмач відійшли убік і схилились у поклоні, а вояки
відсалютували. Й ось увійшов принц, а за ним увесь його супровід. Брама зачинилася.
Принц уклонився Аравісі, проте поклін вийшов дещо незграбний. Дівчина у
відповідь зробила вельми граційний реверанс по-калорменськи (який зовсім не схожий
на наш), бо її цього вчили. Аравіса підняла догори очі, аби роздивитися принца.
Перед нею стояв зовсім юний хлопець. Біляве волосся було зібране під гарною
вузенькою золотавою биндою. З плечей спадала туніка з тонкого білого батисту, а під
нею проглядала ще одна, ясно-черлена. Ліва рука принца лежала на руків'ї меча,
вкритому емаллю. На руці була пов'язка.
Аравіса уважно глянула на принца раз, потім ще раз, а тоді вражено вигукнула:
— Гей! Та це Шаста!
Шаста увесь спаленів і заговорив скоромовкою:
— Послухай, Аравісо, — сказав він, — ти лиш не подумай, буцім я все це влаштував,
щоб тебе вразити чи щось зі себе удавати. Ці шати, сурмач, і взагалі… не думай, що це
якийсь дурний жарт. Повір, я хотів прийти сюди у своїй звичайній одежі, але її уже
спалили, а батько сказав…
— Твій батько? — перебила Аравіса.
— Усе складається на те, що мій батько — король Люн, — відповів Шаста. — Я мав
би про це здогадатись. Ми з Коріном схожі немов дві краплі води. Ми близнята. І моє
ім'я не Шаста, а Кор.
— Звучить гарніше, ніж Шаста, — сказала Аравіса.
— У Верхоландії братів називають подібними іменами, — пояснив Шаста (властиво,
Кор — так ми повинні тепер його називати), — як-ось Дар і Дарін, Кол і Колін.
— Зажди, Шасто… тобто Коре, — звернулася до нього Аравіса. — Я маю тобі щось
сказати. Мені шкода, що я так поводилася з тобою. Але, слово чести, я змінила свою
думку ще заки довідалась, що ти принц. Це сталося тоді, коли ти повернувся, щоб
урятувати нас із Гвіною від лева.
— Той лев не заподіяв би вам зла, — мовив Кор.
— Я знаю, — хитнула головою Аравіса. На якусь хвилину запала тиша: вони
зрозуміли, що обом випало пізнати Аслана.
Та ось Аравіса згадала про забинтовану руку Кора:
— Ой! — вигукнула вона. — Я геть забула! Ти був у бою. Тебе поранено?
— Дрібниця, — відповів Кор стримано, як справжній принц, але далі розсміявся і
пояснив:
— Якщо хочеш знати, то це зовсім не бойова рана. Просто я упав з коня і
подряпався.
— І все — таки ти був на полі битви, — наполягала Аравіса. — Це, мабуть, щось
неймовірне.
— Битва зовсім не така, як я собі уявляв, — відповів Кор.
— Але Ша… тобто Коре… ти ще не розповів про короля Люна і про те, як
з'ясувалося, що ти його син.
— Гаразд, але давай сядемо, — сказав Кор, — бо це довгенька історія. До слова,
батько мій — дуже славний чоловік. Навіть якби він не був королем, я б однак дуже
тішився, знайшовши такого батька. І хоча мене чекає школа та купа инших нудних
речей, я анітрішечки не шкодую. Але ти хотіла почути, як усе це трапилось. Отож
Корін і я — близнюки. Коли минув тиждень після нашого народження, нас повезли у
Нарнію, до одного старого мудрого кентавра, аби попросити у нього благословення.
Той кентавр був віщий, як багато з них. Ти ще не бачила кентаврів? Деякі з них учора
брали участь у битві. Ох і велетні! Мені навіть ставало лячно, коли опинявся поруч із
ними. Бачу, Аравісо, тут нам до багато чого доведеться звикати.
— Так, маєш слушність, — погодилась Аравіса. — Але розповідай далі.
— Гаразд. Ми з Коріном опинились перед кентавром. А він, тільки кинувши на мене
погляд, прорік: "Настане день, коли цей хлопець визбавить Верхоландію від найбільшої
небезпеки, яка будь-коли перед нею поставала". Звісно, батько з матір'ю дуже
втішилися, почувши це. Але пророцтво почув лорд Бар, батьків канцлер. Здається, він
припустився якоїсь помилки, виявляв зухвальство… не знаю докладно. Батько звільнив
його від обов'язків канцлера, але з Верхоландії не вигнав — лорд Бар і далі жив з нами.
Та це був недобрий чоловік: як згодом виявилося, він шпигував для Тісрока й
отримував за це гроші. Так Ташбан довідувався про наші таємниці. Отож як тільки лорд
Бар почув, що мені призначено врятувати Верхоландію, він постановив негайно мене
знищити. Він викрав мене — не знаю, як йому це вдалося, — і верхи помчав до
морського узбережжя. Там на нього вже чекав корабель з командою його прибічників.
Як тільки я опинився на борту, корабель негайно відчалив. Та батько дізнався про це і
кинувся навздогін. Проте коли він добрався туди, корабель лорда Бара був уже у
відкритому морі — його ще було видно з берега. Не минуло й двадцяти хвилин, як
батько спорядив у погоню свій бойовий вітрильник. Шість днів батько переслідував
галеон лорда Бара, а на сьомий змусив зрадника прийняти бій. Сутичка переросла у
битву, що тривала від ранку аж до заходу сонця. Вчора увечері я наслухався багато
розповідей про неї. Нарешті батькові люди пробилися на галеон. Але мене на борту не
знайшли. Лорд Бар загинув під час штурму. Один чоловік із його команди розповів: на
світанку, коли лорд побачив, що батько ось-ось перехопить галеон, він віддав мене
одному своєму воякові і наказав йому негайно сідати у шлюпку. Відтоді ніхто більше не
бачив ні човна, ні вояка. Звісно, йдеться про той самісінький човник, що його Аслан
доправив до берега, де мене і підібрав Аршиш. Здається, за усім цим стояв Аслан…
Якби мені довідатись ім'я того вояка, адже він пожертвував своє життя, аби врятувати
мене.
— Гадаю, Аслан зауважив би, що це частина ще чиєїсь історії, — промовила
Аравіса.
— Я й не подумав про це, — відповів Кор.
— Цікаво, як збудеться пророцтво, — сказала Аравіса, — і від якої небезпеки ти
маєш порятувати Верхоландію?
— Бачиш, — тут Кор трохи знітився, — вони вважають, що воно вже здійснилося.
Аравіса сплеснула руками:
— Ой, ну звісно! — вигукнула вона. — Яка я нездогадлива! Це й була найбільша
загроза для Верхоландії, коли Рабадаш зі своїми вершниками перейшов убрід В'юницю.
Подумати тільки, що могло б статися, якби ти вчасно не приніс вістку! Справді, можеш
пишатися своїм учинком.
— Знаєш, я ще не отямився від усього цього, — відповів Кор.
— І тепер ти житимеш в Анварді, — засмучено зронила Аравіса.
— Ой! — вигукнув Кор. — Я ледь не забув, чого я сюди прийшов. Батько хоче, щоб
ти залишилася з нами. Він каже, що відтоді як померла мама, при дворі не було дами.
Правда, я не знаю, чому вони кажуть "при дворі". Давай, Аравісо. Будеш як батько… як
Корін. Вони не такі, як я… вони добре виховані… мають гарні манери… Тобі не треба
боятися, що…
— Та перестань, — перебила його Аравіса. — бо зараз штурхну тебе. Звичайно, я
залишаюся.
— Тоді ходімо пошукаємо коней, — зрадів Кор.
Бругу дуже втішився, побачивши Кора. Правда, кінь усе ніяк не міг зібратися
докупи після останніх подій, та врешті він погодився разом із Гвіною негайно вирушити
до Анварду, а далі й до Нарнії. Четверо мандрівців тепло попрощалися з пустельником,
пообіцявши, що невдовзі знову його навідають. Ранок уже перейшов у день, коли вони
вибралися у дорогу. Коні чекали, що Аравіса й Кор знову їхатимуть на них верхи, але
Кор пояснив, що таке у Нарнії та Верхоландії трапляється хіба під час війни, коли це
справді необхідно, а у мирний час нікому й на гадку не спаде осідлати речистого коня.
Після слів Кора бідолаха Бругу геть збентежився. Він зрозумів, що майже нічого не
знає про нарнійські звичаї, а отже, на нього чигає чимало несподіванок. Гвіну мрії про
Нарнію несли вперед, мов на крилах, а Бругу з кожним кроком обсідали сумніви й
непевність.
— Що з тобою, Бругу? — спитав Кор. — Послухай, мені там буде значно важче, аніж
тобі. Тобі не доведеться ходити до школи. Це я вчитимусь читати, писати, танцювати,
зубритиму геральдику й історію, вивчатиму музику, а ти гасатимеш по горбистих
нарнійських просторах та качатимешся у траві скільки душа забажає.
— У тому-то й річ, — скрушно зітхнув Бругу. — Чи качаються речисті коні? А якщо
ні? Що мені робити? Я так це люблю… Що скажеш, Гвіно?
— Я все одно качатимусь, — розсудливо відповіла Гвіна. — Не думаю, що у Нарнії
комусь може спасти на думку ганити коня чи пригощати його цукром тільки за те, що
він качається чи не качається.
— Ще далеко до замку? — спитав Бругу Кора.
— Ще трошки, ось, за наступним поворотом, — відповів принц.
— Добре, — сказав Бругу, — тоді я покатуляюсь від душі. Може, востаннє.
Зачекайте хвилинку.
Пройшло не менше п'яти хвилин, заки Бругу піднявся зі землі, задоволено
відсапуючись, весь обліплений листочками і травою.
— Що ж, я готовий, — у голосі Бругу бринів глибокий сум. — Веди нас, принце
Коре, в ім'я Нарнії і Півночі!
Але виглядав Бругу так, начеб ішов у неволю, а не повертався до рідного дому,
здобувши свободу.
Розділ 15. Радабаш-посміховисько
Вони минули ще один поворот. Дерева залишились позаду. Мандрівники опинилися
на відкритій рівнині. З північного боку її захищало пасмо високих гір. Гори не давали
розгулятися холодним північним вітрам. І тут, у цій затишній долині, стояв древній
замок Анвард. Його стіни з червонувато — брунатного каменю, здавалося, дихали
теплом і спокоєм.
Мандрівники наблизились до воріт. Король Люн вийшов їм назустріч. Аравіса
ніколи б не подумала, що король може так виглядати. А він саме ходив оглядати своїх
гончаків і був одягнений дуже просто. Перед тим як вийти до гостей, він помив руки,
бо гладив ними псів, але залишився у своїй буденній одежі. Проте величавий уклін,
яким він привітав прибульців, і поштивість, із якою він узяв Аравісу за руку, були гідні
справжнього володаря.
— Юна панно, — мовив він, усміхаючись, — сердечно вітаємо Вас у нашій оселі.
Якби з нами була моя люба дружина, ми влаштували б Вам пишну зустріч. Але,
повірте, ми щиро радіємо, що Ви тут. Страшенно прикро, що Вам довелося зазнати
стільки горя, що Ви змушені були утікати з батьківського дому, у якому почувалися
нещасною. Так не мало бути, проте так було. Мій син Кор розповів, як ви подорожували
разом і які пригоди вас спіткали. Він казав, що Ви відважна дівчина.
— Кор тримався як справжній герой, пане, — промовила Аравіса. — Уявіть: щоб
допомогти мені, він голіруч кинувся на лева!
— Так? — просяяв король Люн. — А він нічого не казав про це.
Тоді Аравіса розповіла все, як було. Кор у глибині душі хотів, аби батько довідався
про цю історію, але розумів, що самому не належить вихвалятися. Однак коли Аравіса
скінчила розповідь, хлопець не відчув жодних гордощів чи втіхи, а навпаки, якось
зніяковів. Король променився від гордощів за сина і кілька тижнів тільки про це й
говорив — Кор уже шкодував, що це трапилось.
Потім король обернувся до Гвіни та Бругу. Він розмовляв із ними так само ввічливо,
як із Аравісою. Король докладно розпитував про їхні родини, про те, де вони мешкали
до того, як їх викрали. Коні спершу почувалися ніяково і відповідали скупо: ніхто з
дорослих не розмовляв із ними ось так, як із рівнею. Хіба Аравіса і Кор, але вони ще
діти.
У цей час із замку вийшла королева Люсі. Коли вона приєдналась до них, король
Люн мовив до Гравіси:
— Люба моя, а це найближча приятелька нашого дому. Вона взяла на себе клопіт
підготувати для Вас покої. У неї це виходить ліпше, ніж у мене.
— Хочеш їх оглянути? — запитала Люсі, цілуючи Аравісу. Дівчата відразу
сподобались одна одній. За якусь хвильку вони обоє піднялися догори, щоб побачити
спальню Аравіси та її будуар, вибрати сукні й обговорити купу всіляких речей, які так
полюбляють дівчата.
Далі усі зібралися на терасі, аби пополуднувати. На столах була холодна птиця,
пиріг із дичиною, вино, хліб і сир. Коли гості втамували голод, король Люн звів докупи
брови, наморщив чоло і заклопотано зітхнув:
— О-хо-хо! Друзі, що нам робити із Рабадашем? Треба прийняти якесь рішення.
Праворуч від короля сиділа Люсі, а ліворуч Аравіса. Король Едмунд умостився на
одному краю стола, лорд Дарін сидів навпроти, а Дар, Перидан, Кор та Корін
розмістилися обабіч короля.
— Ваша величносте, Ви маєте повне право знести йому голову з пліч, — озвався
Перидан. — Те, що він учинив, ставить його в один ряд з розбійниками і зрадниками.
— Це правда, — вступив у розмову Едмунд, — проте навіть зрадник може
виправитись. Я знаю одну таку історію.
При цих словах король Едмунд виглядав надзвичайно серйозно.
— Розквитатися з Рабадашем так, як він того заслуговує, означає наблизити війну з
Тісроком, — зауважив Дарін.
— Тісрок спіймає облизня, — відповів Люн. — Так, у нього сила-силенна війська,
але ця орда ніколи не зможе подолати пустелю. Та я не з тих, хто убиває безборонних
бранців, нехай це навіть і підлий зрадник. От якби ми зійшлися у бойовому герці, моя
рука б не здригнулася.
— Ваша величносте, — промовила Люсі, — я б радила відпустити Рабадаша, але за
умови, що він дасть слово надалі діяти чесно. Можливо, він таки виконає свою
обіцянку.
— Принц мав би цінувати свою гідність і честь, — сказав Едмунд. — Але,
присягаюсь Левом, якщо він знову зламає слово, то відплата не забариться: кожен із
нас, гадаю, шукатиме нагоди зійтися з ним у бойовому герці.
— Що ж, спробуємо, — мовив король Люн і звернувся до одного зі своїх помічників:
— Пошли за бранцем, друже.
За хвилину привели Рабадаша зі зв'язаними руками. Виглядав він так, наче його
тримали у брудній ямі без хліба й води. Але ні: увечері його відвели до ошатної
просторої кімнати, принесли смачну вечерю. Та Рабадаш у нестямі накинувся на слугу,
перекинув тацю, порозбризкував страви, потовк тарелі, а потім до ранку гупав ногами у
двері, сиплючи прокльонами і погрозами на адресу короля Люна.
— Ваша високосте, — звернувся до нього король Люн, — гадаю, немає потреби
нагадувати, що закон, який визначає відносини між вільними державами, дає нам
право судити Вас. Те, що Ви вчинили, вимагає суворої кари. Однак, беручи до уваги
Вашу молодість, а також те, що у країні рабів і тиранів Ви не могли отримати доброго
виховання, тому Вам не відомі закони чести, ми постановили помилувати і відпустити
Вас, лише за таких умов: по-перше…
— Будь ти проклятий, невірний варваре! — просичав Рабадаш. — Гадаєш, я
вислуховуватиму твої умови? Ха! Легко тобі базікати тут про виховання та инші
дурниці, коли я зв'язаний. Накажи зняти з мене ці пута, дай мені у руки меча, а тоді й
поговоримо! Ну що, знайдуться охочі?
Усі, хто був у залі, миттю зірвались на рівні ноги. Корін вигукнув:
— Батьку! Дозволь мені помірятися з ним силами! Не боронь, прошу.
Король Люн звів догори руки:
— Вгамуйтеся, панове! Де ваша розсудливість? Невже кілька ущипливих слів цього
татя здатні позбавити вас розуму? Коріне, сядь або вийди з-за столу, якщо не можеш
тримати себе в руках. Ваша високосте, я ще раз прошу Вас вислухати наші умови.
— Я не трактуватиму з варварами й чаклунами, — з погордою відрізав Рабадаш. —
Хай тільки хтось із вас посміє торкнутися бодай волосини на моїй голові. Кожна кривда,
заподіяна мені, знайде відплату: нарнійська й верхоландська кров тектиме ріками.
Тісрок жорстоко пімститься за мене. Певно, вже рушив. Коли ви вб'єте мене, північні
землі будуть спалені дощенту, а живі заздритимуть мертвим. Історію цю
переповідатимуть іще тисячу років на пострах усім ворогам Ташбану. Стережіться-но!
Блискавиця Таша спопелить вас!
— І де вона? Може, зачепилася за гак? — взяв його на кпини Корін.
— Посоромся, Коріне, — дорікнув хлопцеві король Люн. — Хіба можна кепкувати зі
слабших від себе? Коли вже так хочеться повправлятися у дотепах, то вибирай
сильнішого.
— Ох, Рабадаше, Рабадаше, — зітхнула Люсі.
Обличчя Кора у цю мить витяглось від здивування: він не міг збагнути, чому всі
раптом схопились на рівні ноги і застигли, спершись руками на стіл. Він теж устав… і
побачив: з ними був Аслан. Ніхто не помітив, коли він з'явився. М'яко ступаючи, Аслан
пройшовся між Рабадашем і його супротивниками. Принц відсахнувся: вигляд
могутнього маєстатичного лева кинув його у дрож
— Рабадаше, — сказав Аслан, — схаменися. Твоя погибель уже близько, але ти ще
можеш уникнути найгіршого. Позбудься пихи — подумай, чим тобі пишатися? —
вгамуй свою лють, бо ніхто не заподіяв тобі зла, і прийми умови цих милосердних
володарів.
Та Рабадаш, замість відповіді, закотив догори очі, хижо вищирив зуби, немов акула,
і — зарухав вухами: вгору-вниз, вгору-вниз. У Калормені люд умлівав від жаху, знаючи,
що цей вираз обличчя принца передує вибуху страшного гніву. Рабадаш не розумів, що
у країні, де за одне необережне слово можуть живцем зварити, людей лякати легко. А
на верхоландців і нарнійців його грізні міни не справили жодного враження. Люсі
подумала, що Рабадаш з'їхав з глузду.
— Чаклун! Чаклун! Чаклун! — нестямно верескнув принц. — Я знаю тебе. Ти —
чорний маг Нарнії. Тебе прокляли Боги. То знай же, жахлива примаро, що я нащадок
Таша, безжального й непереможного. На тобі лежить його вічне прокляття. Скоро Таш
ударить блискавицею — і з неба на тебе посиплються скорпіони, а гори Нарнії
розсиплються на порох, а…
— Отямся, Рабадаше, — зі спокоєм проказав Аслан, твоя погибель уже зовсім
близько, ось-ось відчинить двері.
— Хай небо впаде на землю, — заволав Рабадаш, — хай земля западеться! Хай
проллються ріки крови і хай вогонь спопелить увесь світ! Будь певен, я не знайду
спокою, доки за коси не притягну до свого палацу королеву варварів, оту вражу дочку,
оту…
— Що ж, твоя година вибила, — мовив Аслан до Рабадаша. І вибухнув голосний
регіт. Рабадаш зіщулився від жаху.
А реготати справді було з чого. Рабадаш верещав і рухав вухами, та коли Аслан
вимовив останнє слово, вони на очах виросли, видовжились і вкрились сірим волоссям.
Всі намагалися згадати, де раніше їм доводилось бачити такі вуха, а тим часом зміни
діткнули вже й обличчя Рабадаша: воно витяглось, очі стали більші, а ніс менший.
Плечі якось іще більше зіщулились, а руки швидко росли, доки не дістали до землі, а
замість долонь з'явилися копита. Одежа десь поділася, а все тіло вкривала густа вовна.
Всі довкруж реготали донестями. Тепер не залишилось жодних сумнівів:
Рабадаш перетворився у віслюка! Віслюк іще міг говорити. Він збагнув, що з ним
сталося, і заголосив щосили:
— О-ой лихо, я не хочу бути віслюком! Згляньтесь! Нехай уже кінь…і-інь… і-і… і-а…
і-а!
А далі слова перейшли в ослячий рев.
— Послухай мене, Рабадаше, — сказав Аслан. — Справедливість немислима без
милосердя. Тобі не завжди бути ослом.
Осел нашорошив вуха. Це виглядало доволі кумедно і всі знову покотилися від
сміху, попри те, що з усіх сил намагалися тримати себе в руках.
— Тобі треба звернутися до Таша, — вів далі Аслан. у день Великих Осінніх Фестин
ти станеш перед вівтарем Таша у Ташбані. На очах усього ташбанського люду з тебе
спаде осляча подоба і всі впізнають принца Рабадаша. Та пам'ятай: скільки житимеш,
не зможеш відходити від Головного храму Таша більше ніж на десять миль, бо инакше
знову перетворишся на осла — вже назавжди.
На якусь хвильку запала тиша, а потому всі раптом стрепенулись і стали
роззиратися, наче щойно прокинулись. Аслана не було. Та у повітрі й на траві
мерехтіла якась ясність, а серця переповнювала радість. Ні, це не сон: перед ними
стояв віслюк.
Король Люн мав навдивовижу м'яке серце: побачивши, що сталося з його ворогом,
він забув про все, що той учинив, і співчутливо промовив:
— Ваша високосте, мені дуже шкода, що все так обернулось. Ви свідок: ми цього не
бажали. Зрозуміло, ми будемо раді надати Вашій високості корабель, у якому Ви
зможете повернутися до Ташбану, щоб… е-е… відбути покуту, яку призначив Аслан. До
Ваших послуг усе, що може бодай трішки скрасити Ваше становище: найліпший
корабель… найсвіжіша морква та чортополох…
Але віслюк оглушливо заревів і заднім копитом ударив слугу, що опинився поряд із
ним. Стало зрозуміло, що Рабадаш не вміє бути вдячним і що люб'язну пропозицію
короля Люна знехтувано.
І щоб уже більше до цього не повертатись, я розповім вам, чим закінчилася історія
Рабадаша-віслюка. Його посадили на корабель і відправили до Ташбана. Там на Осінні
Фестини він прийшов у храм Таша і до нього знову повернулася людська подоба. Тисячі
людей побачили, що принц був віслюком. Зате по смерті старого Тісрока, коли Рабадаш
посів його місце, він став наймирнішим правителем, якого будь-коли знав Калормен.
Позаяк Рабадашеві не вільно було відлучатись від Ташбану більше ніж на десять миль,
він не міг розв'язувати воєн і споряджати походи. Ще одна причина — йому не
хотілося, аби тархани без нього здобували бойову славу, бо инакше вони б усунули його
з трону. Він керувався виключно себелюбними міркуваннями, та невеличкі держави,
що сусідили з Калорменом, почувалися за його правління доволі безпечно. Калорменці
не забули віслючої історії і, поки принц посідав трон, у вічі його називали РабадашемМиротворцем, та за спиною він мав імено Рабадаша-Посміховиська. Під цим
прізвиськом він і ввійшов в історію — ви переконаєтесь у цьому, коли заглянете у відділ
історії Калормену найближчої бібліотеки. І понині у калорменських школах, коли хтось
зробить якусь дурницю, його можуть назвати "другим Рабадашем".
Тимчасом в Анварді всі тішилися, що вдалося спекатися Рабадаша. Увечері
розпочалося свято. Спершу на лузі перед замком влаштували велику учту. Ясно світив
місяць, навколо горіли десятки ліхтарів — було видно мов удень. Щедро лилося вино,
усі навперебій розповідали розмаїті історії, сипали дотепами. Та ось запала тиша: у
супроводі двох скрипалів на середину вийшов співець. Аравіса й Кор розчаровано
перезирнулись: їм-бо досі доводилося чути лише пишномовну калорменську поезію,
тож вони приготувалися до неабиякої нудьги. Але скрипалі торкнулися струн — і серця
дітей розтанули. Співець завів древню баладу про Олвіна Справедливого, що переміг
двоголового велета Пайра і перемінив його у камінь (так утворилась дво верха гора
Пайр), а потім здобув руку і серце прекрасної панни Лільни, яка стала його нареченою.
Коли прозвучав останній рядок, Аравісі й Кору захотілося послухати ту дивовижну
історію ще раз. Але далі у бесіду вступив Бругу: співати він не вмів, проте залюбки
поділився спогадами про битву під Заліндрегом. Люсі розповіла історію про чарівну
шафу, через яку вона, король Едмунд, королева Сюзан і Верховний король Пітер
потрапили до Нарнії. Крім Аравіси та Кора, всі вже чули про це не раз, але охоче
слухали б ще і ще.
Та надворі уже геть споночіло і король Люн оголосив, що молодим людям пора
вкладатися в ліжко.
— А завтра, Коре, — додав він, — Я покажу тобі замок. Тільки, будь ласка, постався
до цього відповідально і подумай, що необхідно зробити, аби його ліпше укріпити. Кажу
це, бо тобі доведеться захищати цю твердиню, коли я відійду.
— Батьку, але ж королем має стати Корін, — здивовано відказав Кор.
— Ні, хлопче, — заперечив король Люн, — ти будеш моїм спадкоємцем. Корона
перейде до тебе.
— Та ні, я не хочу, — розгубився Кор. — Ліпше…
— Коре, немає значення, чого хочеш ти чи я. Так велить закон.
— Але якщо ми близнюки, то ми одного віку.
— Ні, — усміхнувся Люн. — Все одно хтось приходить на світ перший. Ти на
двадцять хвилин старший від Коріна. Будемо сподіватись, що й мудріший. Хоча у
порівнянні з цим шибайголовою це неважко, — і король з лукавинкою глянув на Коріна.
— Але, батьку, тоді вибери своїм наступником того, хто справді цього гідний!
— Не можу. Король підкоряється законові. Стати королем можна тільки
дотримуючись закону. І не думай, що можна отак просто ухилятись від обов'язків:
король так само не має на це права, як і вартівник, що стоїть на чатах.
— Батьку, — благально звів очі Кор, — ну навіщо це мені? І Корін… Коріне, мені
ніколи й не снилось, що я можу відібрати у тебе корону.
Та Корін радісно вигукнув:
— Ур-ра! Ур-ра! Я не буду королем. Мені не доведеться носити корону. Я залишуся
принцом і робитиму що хочу. Чудово!
— Це правда, Коре, тут твій брат має цілковиту слушність, — мовив король Люн. —
Бо бути королем означає у напад іти першим, а відступати останнім. А коли негода
знищить увесь урожай, — а таке інколи трапляється й у Верхоландії, — король повинен
останнім приступати до столу, чесно ділячись зі своїми підданими останнім шматком
хліба.
Попрощавшись із батьком, хлопці пішли до своїх спалень. На сходах Кор стурбовано
спитав Коріна, чи можна щось змінити. Та Корін весело відповів:
— Слухай, годі про це, инакше дістанеш щигля.
Можна було б завершити цю історію запевненням, що брати більше ніколи не
сварилися і завжди знаходили спільну мову, однак боюся погрішити супроти істини, бо
насправді вони, як і багато їхніх ровесників, не раз сперечалися і навіть доводили свою
слушність п'ястуками. Загалом частіше у таких сутичках перепадало Корові, бо Корін
таки був справдешнім шибайголовою, запальним і задерикуватим. Хлопці виросли і
стали добрими воїнами — обоє вправно володіли мечем. Кор у бою був справжньою
грозою для ворогів, вони боялися його навіть більше, ніж брата, і все ж ані він, ані будьхто инший у північних краях не міг зрівнятися з Коріном, коли доводилося битися
навкулачки. Згодом він отримав прізвисько Корін Залізний Кулак. Ось як це було. У
Нарнії жив один речистий ведмідь. Та по якомусь часі йому набридли обов'язки, що їх
Аслан наклав на речистих звірів: він повернувся до хижих звичаїв диких ведмедів.
Узимку, по глибокому снігу, Корін пробрався до його барлоги на підніжжі гори
Буревісниці і так відлупасив відступника, що той іще кілька днів нічого не бачив за
гулями і синцями. Та ця прочуханка не була марною, бо ведмідь таки взявся за розум.
Аравіса теж нерідко вступала у суперечки із Кором. Часом їхні непорозуміння
навіть переростали у сварки (гадаю, при цьому не обходилось без щиглів і штурханців),
але потому, коли запал трохи згасав, усе ж мирилися. Здається, вони настільки до
цього звикли, що коли виросли і стали дорослими, то одружилися — мабуть, аби
зручніше було влаштовувати суперечки, а потім миритися. По смерті короля Люна
вони успадкували вінці короля та королеви Верхоландії і виконували свої обов'язки
напрочуд добре, а їх син Рем Великий згодом став найславетнішим верхоландським
володарем. Бругу та Гвіна поселились у Нарнії і провели там довгі і щасливі роки. Вони
також знайшли собі пари, а між собою зберегли добрі дружні стосунки. І майже
щомісяця то Гвіна, то Бругу, а то разом долали шлях через перевал, аби провідати своїх
друзів, що залишились в Анварді.
Хроніки Нарнії — 4. Принц Каспіан
Клайв Степлз Льюїс
Клайв Стейплз Льюїс
Хроніки Нарнії
ПРИНЦ КАСПІАН
Мері Клер Гавард
Розділ 1
Острів
Були собі якось четверо дітлахів на ім'я Пітер, Сьюзан, Едмунд та Люсі. Про їхні
неймовірні пригоди вже розповідалося у книжечці під назвою "Лев, Біла Відьма та
шафа". А сталося так, що, ні про що не здогадуючись, вони відчинили дверцята у шафу
– не звичайну, а зачаровану, а відтак опинилися у дивовижних місцях у країні, що
зветься Нарнією, де вони, тільки уявіть собі, стали королями та королевами. Поки вони
перебували на троні Нарнії, здавалося, пройшли довгі роки, та коли вони повернулися
додому до Англії через ті самі дверцята у шафі, здавалося, нібито пролетіло зовсім
нічого – якась мить. Так чи інакше, ніхто їхньої відсутності не помітив, а самі діти
нікому й нічого не розповідали, окрім хіба що одного-єдиного дорослого, що був не за
віком тямущий та розумний.
Це трапилося рівно рік тому, а тепер усі четверо сидять собі рядком на лавочці на
залізничній станції в оточенні валіз та коробів з іграшками. Незабаром їм знову до
школи. До полустанку вони приїхали разом, але далі їхні дороги розійдуться: вже за
кілька хвилин прийде потяг, який забере дівчаток до однієї школи, а за півгодини
підійде ще один і повезе хлопців до іншої. Той шлях до станції, що вони їхали разом,
увижався їм ще на канікулах, але нині, коли наспів час прощатися, всі раптом
збагнули, що канікули позаду, а попереду – школа; саме тому, правду кажучи, всіх
охопив невимовний сум, тож і вимовити ніхто не міг ані слова, аби підбадьорити,
наприклад, Люсі, якій випало їхати до школи-інтернату вперше в житті.
То був напівсонний полустанок у сільській глушині. На платформі нікого не було,
окрім них самих. І в цій напівсонній тиші Люсі зненацька голосно зойкнула, як то
буває, коли тебе вжалить оса.
– Що з тобою, Лу? – хотів був заспокоїти сестру Едмунд, коли осікся і сам вигукнув
щось, наче зойкнув.
– Який ґедзь… – почав був Пітер і так само раптом, ніби забувши, що він там
збирався сказати, чомусь накинувся на Сьюзан: – Це куди ж ти мене тягнеш?! Ану,
відпусти!
– Та я тебе і не чіпала! – обурилася Сьюзан. – Це мене щось тягне кудись, невідомо
куди!
– Гей-гей-гей, годі!
Дітлахи перезирнулися і помітили, як усі раптом пополотніли.
– Я теє… відчуваю те саме, – прошепотів Едмунд придушеним голосом. – Мене
теж… нібито щось тягне. Та ще й як тягне! – додав він трохи згодом. – Ось, знов
починається!
– І мене! – вискнула Люсі. – Навіть моторошно стає!
– Дивіться пильніше, прислухайтеся уважніше! – вигукнув Едмунд. – Хапайтеся за
руки! Тримайтеся одне одного! Це чаклунство, і до ворожки не ходи! Не баріться!
– Мерщій! – підхопила Сьюзан. – Нумо, взялися за руки! Та що ж це діється?!
Наступної миті і їхній багаж, і лава, і платформа, і навіть сама станція розчинилися
у повітрі. А четверо дітлахів, як трималися за руки, так і опинилися в зовсім іншому
місці, а саме у лісі, та ще й такому дрімучому і густому: тут і там стирчали гілки, і
продертися було несила. Діти протерли очі й перевели дух.
– Ой, Пітере, – вихопилося у Люсі, – чи не може бути так, що ми знов повернулися
до Нарнії?!
– Може бути все що завгодно, – насупив брови Пітер, – бо попереду нічого не видко
і на крок. Треба вийти на відкритий простір, якщо взагалі тут такий є.
Та після декількох кропив'яних опіків та уколів колючок у кущах діти на диво
швидко видерлися з хащів. Аж тут на них чекала інша несподіванка: на очах усе
навкруги посвітлішало, ліс розступився, і діти опинилися на довгому піщаному
узбережжі: перед ними плескотало ласкаве лазурове море з легкими брижами,
накочуючись на берег із ледве чутним шурхотом. У небі ані хмаринки, на небокраї
жодної ознаки суходолу. Сонце перебувало там, де воно і повинно бути о десятій годині
ранку, а море сліпило блакиттю. Усі разом вдихнули запахи моря.
– Яка краса… що тут казати! – тільки й видихнув Пітер.
За п'ять хвилин усі гасали босоніж прохолодною смугою прибою.
– Звісна річ, це краще, ніж сидіти у задусі в потязі, що тягне тебе до латини,
французької й алгебри, – підсумував Едмунд, і на тому всі балачки припинилися, бо
тільки заважали шукати на прибережній мілині креветок та крабів.
– Так чи інакше, – врешті-решт нагадала усім Сьюзан, – але доведеться вирішувати,
як нам чинити далі. Ще трохи – і треба буде думати, чим утамувати голод.
– Та є ще бутерброди, що їх матуся дала на дорогу, – відмахнувся Едмунд. –
Принаймні мої ще зі мною.
– А от мої залишилися у маленькій сумочці на пероні, – побідкалася Люсі.
– Так само, як і мої, – додала Сьюзан.
– А мої в кишені пальта, а пальто – десь тут, на березі. Виходить, маємо два
сніданки на чотирьох. Не здобіль…
– Хай так, але мене турбує не стільки питання, щоб такого попоїсти, скільки – де б
роздобути питної води, – промовила Сьюзан.
Щойно вона згадала про воду, усі одразу ж відчули, що їх мучить спрага, як завжди
й буває, якщо брьохати у солоній воді під палючим сонцем.
– Щось усе це мені нагадує, – уголос розмірковував Едмунд. – А нагадує воно мені
от що: у книжках потерпілих у кораблетрощі завжди виносило на якийсь безлюдний
острів, де вони неодмінно знаходили джерело солодкої питної води – інакше б і в
книжках розповідати було б нічого.
– Невже доведеться знову пірнати у ті хащі? – здригнулася Сьюзан.
– А от і ні, – зауважив Пітер. – Якщо тут є джерела – а оскільки ліс густий, так і є, –
вони мають бігти до моря, тож, ідучи вздовж берега, ми неодмінно натрапимо на одне з
них.
На тому всі потьопали назад, туди, де залишили свої речі та взуття: спершу водою,
потім піском – прибережним вогким, а далі скрипучим сухим; він забивався поміж
пальці та прилипав до мокрих ніг. Нарешті діти повзувалися.
Едмунд і Люсі ладні були залишити речі на місці та брести пляжем босоніж, бо так
їм видавалося зручніше, та Сьюзан розвіяла їхній волелюбний настрій, обізвавши його
не інакше, як шаленством.
– Коли залишити тут речі, – пояснила вона, – по-перше, їх можна потім і не знайти,
а по-друге, якщо вони раптом знадобляться, – скажімо, ніч впаде, а з нею і холод
прийде, – той, кому випаде бігти по речі бозна-куди, дуже пошкодує за свою недбалість.
Тож за наполяганням Сьюзан усі вирушили в дорогу вздовж берега моря, як то
кажуть, у всьому убранні. Море було по ліву руку, а ліс залишався праворуч. Навкруги
панувала тиша, яку деінде порушував жалібний скрик чайки над водою. А от ліс
праворуч поставав суцільним муром, з-поза якого не долинало жодного звуку: ані
пташка не цвірінькне, ані жук не прогуде. Дорогою вони натрапляли на равликів,
водорості й морські анемони, а ще на спритних маленьких крабів у калюжах серед
камінців та усілякі інші цікавинки, та коли людину мучить спрага, цікавість до решти
втрачається дуже швидко. Та й ноги, які щойно бігали по прохолодній воді, у гарячому
піску тепер насилу тяглися. До того ж Сьюзан і Люсі були змушені нести у руках свої
плащі. Едмунд кинув свій на станційній лавочці за хвилину до того, як якась
чаклунська сила підхопила й перенесла всіх сюди. Тож тепер він із Пітером по черзі ніс
важке братове демісезонне пальто. Тим часом берег усе помітніше загинався праворуч.
За чверть години по тому, як вони минули кам'янисте пасмо, що далеко заходило в
море, берегова лінія зробила аж занадто крутий поворот. Відтепер вони опинилися
спиною до того місця, де вперше вийшли на берег. Звідси, якщо придивитися, попереду
можна було бачити не тільки водний простір, а й якусь землю, так само вкриту буйною
рослинністю, як і той ліс, що залишився позаду.
– Цікаво, чи ми й справді на безлюдному острові, чи ці землі десь попереду
змикаються? – слушно запитала Люсі.
– Чого не знаю – того не знаю, – чесно відповів Пітер, і всі знову мовчки
продовжили путь.
Здавалося б, відповідь прийде сама собою, бо діти просувалися вперед, береги
помалу сходилися, і, оминаючи наступну піщану косу, вони сподівалися, що от тепер
береги зустрінуться. Та щоразу їхні сподівання не справджувалися. Нарешті шлях їм
заступив великий кам'яний кряж. Дітлахи насилу видерлися на нього. Згори було видко
далеко… і…
– Отакої… – вихопилося в Едмунда. – Йшли-йшли, а виходить, кружляли по колу!
Нам нізащо не дістатися отих лісів, що на тому березі! Ми на острові!
То була правда. Із найвищої брили, де вони стояли, до іншого берега, здавалося,
рукою дістати: якихось тридцять-сорок кроків. Та це було найвужче місце між
берегами. А далі – як вони могли побачити згори – їхній берег ще крутіше забирав
праворуч, а між двома ділянками суходолу знову виднілося відкрите море. Стало
зрозуміло, що діти обійшли щонайменше півострова.
– Ой, дивіться! Що це? – зненацька вигукнула Люсі. Вона махнула рукою у бік
сріблястої змійки, що перетинала пляж від лісу аж до самого моря.
– Струмок! Струмок! – підхопили усі в один голос і, хоч як не втомлені були після
денного переходу, не гаючи ані хвилинки, гуртом хутко збігли по камінцях та кинулися
до нього.
Усі одразу згадали, що біля берега вода каламутна, та ще й з піском, тому, не
змовляючись, побігли туди, де струмок витікав із лісу, – там чистіша питна вода.
Дерева тулилися тут так само щільно, як і навкруги, та з часом ручай пробив собі
глибоке русло поміж оксамитових замшілих берегів, тож у глиб лісу можна було
зазирнути, наче у малахітовий тунель, з усіх боків вистелений мохом та листям. Утім,
довго не роздивляючись, діти впали на коліна біля першої ж жовто-брунатної, вкритої
брижами вимоїни та припали до води. Обличчям занурившись у струмок і навіть
зануривши руки по лікоть, усі тільки пили й пили. Здавалося, що ніякою силою від
джерела їх не відірвати.
– А як там щодо бутербродів? – важко відсапуючись, нарешті спитав Едмунд.
– А чи не краще буде їх зберегти на чорний день? – заперечила Сьюзан. – Бо як
настане скрута – що робитимемо?
– А знаєте що? – замріяно сказала Люсі. – Тепер, коли ми вже втамували спрагу, то
більш за все мені кортить, аби нам так само не хотілось їсти, як тоді, коли ми ще не
напилися.
– Як щодо бутербродів?! – наполегливіше гукнув Едмунд, насилу усвідомлюючи
зміст слів Люсі. – Для них скрутні часи прийдуть скоріше, ніж для нас. Самі бачите: тут
більш спекотно, ніж в Англії. Якщо їх не з'їсти тепер, невідомо скільки вони протягнуть.
Ми тягаємо їх у кишенях уже не одну годину!
Запобігти неминучому псуванню бутербродів можна було одним-єдиним способом.
Тому два пакуночки негайно поділили на чотири рівні частини. Цього ледь-ледь
вистачило, аби задушити комарика, але не вистачило, аби наїстися. Тому не дивно, що
пообідь розмова йшла виключно про наступну вечерю. Люсі наполегливо тягнула всіх
повернутися до моря наловити креветок, доки хтось не зауважив, що ганятися за
креветками без хоча б якоїсь сітки справа невдячна. Едмунд пропонував вирушити на
пошуки чайчиних яєць, які просто мали ховатися серед каміння. Але, з одного боку,
ніхто не пригадував жодного, хоча б мигцем побаченого чайчиного яйця, які мали б
ховатися серед каміння, але чомусь не ховалися; а з іншого боку – ніхто не міг
пригадати жодного рецепта готування чайчиних яєць. Тому Едмундову пропозицію
відмели як таку, що яйця поїденого не варта. Утім, як вирішив для себе Пітер, якщо їм
не всміхнеться удача, то незабаром вони вважатимуть за щастя спожити і сире яйце.
Але цю думку він не висловив, аби завчасно не лякати дівчат. Сьюзан іще раз
пожалкувала про передчасно з'їдені бутерброди. Поволі пристрасті розпалювалися.
Нарешті Едмунд оголосив:
– Послухайте! Виходу немає, у тому сенсі, що є тільки один вихід: податися до лісу.
Затяті пустельники, мандрівні лицарі та їм подібні якось примудряються виживати у
лісі на підніжних кормах, тобто корінні, ягодах тощо – те, що вони знаходили просто під
ногами.
– Яке ж саме коріння? – уїдливо закинула Сьюзан.
– Коріння – то, мабуть, стародавнє слово, – припустила Люсі. – Я завжди гадала, що
вони просто гризли корені дерев, дубу, наприклад.
– Годі вже, – перервав готову спалахнути суперечку Пітер. – Ед має рацію. Не
можна сидіти склавши руки. А мандрувати лісом, маючи перед собою мету, як на мене,
таки краще, ніж безцільно вештатися пляжем по гарячому піску під палючим сонцем.
Тому всі підвелися та пірнули у пробитий ручаєм темний тунель. Іти було ой як
нелегко: доводилося то згинатися у дугу, а то й повзти рачки, коли путь
перегороджувала товста гілка чи непролазні чагарі рододендронів. Діти давно вже
промочили ноги та подерли одяг; і впродовж усієї подорожі з лісу не долинуло ані
шурхоту, окрім дзюрчання ручаю та дзвінкого відлуння їхніх голосів. Після довгої
подорожі всі були вкрай знесилені, як раптом повіяло таким надзвичайно знайомим
солодкуватим запахом, що всі разом аж зупинилися та озирнулися навколо. І що ж – на
правому березі серед гілля виднілося щось таке кругле й яскраве.
– Еге-гей! Та це ж яблуня! – у захваті вигукнула Люсі.
І справді: щойно діти видерлися на берег, порослий високою ожиною, вони
побачили стареньку яблуньку, рясно всипану соковитими запашними яблуками, та ще
й такими великими, що й уявити собі неможливо!
– Дивіться-но! А он – іще яблунька! А он – іще одна! – плямкав повним ротом
Едмунд.
– Та тут цілий сад! – здивувалася Сьюзан. – Я хочу сказати, – виправилась вона,
відкидаючи недогризок і тягнучись за ще одним, – хочу сказати, що тут колись був
доглянутий сад! Тільки дуже й дуже давно – ще до того, як навкруги розрослися
непролазні лісові хащі.
– Тож острів не завжди був безлюдним, – припустив Пітер.
– А це що таке?! – Люсі вказала на щось темне попереду.
– А це, як я розумію, стіна, – здогадався Пітер. – Старовинна кам'яна стіна.
Пробираючись між низьконавислим тяжким гіллям, діти підійшли ближче. Так, то
була стіна, причому, судячи з мурування, дуже давня стіна; місцями зяяли провали,
знизу вона поросла мохом, а зверху, там, де вона збереглася, її рясно оповив в'юнок. А
була вона вища за найвищі дерева. Діти пройшли трохи вздовж стіни і майже одразу
наштовхнулись на високу арку, у якій колись була брама, але тепер отвір зайняла стара
крислата яблуня. Аби протиснутися повз неї, хлопцям довелося зламати кілька сухих
гілок, та й після того проходили вервечкою. Варто було опинитися по той бік муру, як
від ясного сонячного світла діти, що вже звикли до лісових сутінок, аж очами
заблимали. Вони опинилися на широкому дворі. Дерева тут не росли, й увесь двір був
вимощений сивою бруківкою, між якою пробивались моріжок та квіти ромену. Саме
цей двір чи, краще сказати, площу, ззовні й оточував уже знайомий нам мур. А от
посередині нагромаджувалися брили давніх кам'яних руїн. Хоча все навкруги було
просякнуте сонячним світлом, від цих руїн віяло запустінням, забуттям та сумом.
Радіючи з того, що нарешті можна розправити плечі та розім'яти втомлені ноги, діти
відірвалися від муру та вийшли на відкритий простір.
Розділ 2
Підземелля старого замку
– Адже це не просто покинутий сад! – після довгих роздумів мовила Сьюзан. –
Здається, ми натрапили на руїни замку з кріпосним муром та внутрішнім подвір'ям.
– Здається, так, – погодився Пітер. – У такому разі оті сходи, мабуть, вели на
верхівку сторожової вежі. Бачите, які круті сходинки. А он ті, положисті, певно, вели до
головної зали.
– Судячи з їхнього вигляду, це було не одне сторіччя тому, – влучно підмітив
Едмунд.
– Ще б пак! – не став сперечатися Пітер. – А все ж таки хотілося б дізнатися більше
про тих, хто тут колись жив. Що вони були за люди? Як давно жили у цьому замку? Що
з ними сталося?
– А знаєте, у мене таке дивне відчуття… – почала було Люсі.
Пітер обернувся та пильно подивився на неї:
– Правда? Ось і в мене теж! Увесь цей час мені здається, що в цей чудний день ми
не просто так опинилися у цьому чудному місці. А ось що за усім цим криється – ніяк
не збагну.
Розмірковуючи таким чином, діти перетнули внутрішнє подвір'я та широкими
сходами зійшли до великої зали. Що ж, вона мало чим відрізнялася від самого подвір'я,
оскільки дах давно обвалився, а крізь розколини у кам'яній підлозі так само пробивався
моріжок та вигулькували квіточки ромену. Єдина різниця полягала в тому, що зала
була набагато коротша, а от стіни, що збереглися, набагато вищі за зовнішній мур. А
ще – біля дальньої стіни зали футів десь зо три над підлогою здіймалася кам'яна тераса.
– Ой, щось у мене великі сумніви, що це може бути, як ти кажеш, велика зала! –
гмикнула Сьюзан. – Навіщо, дозвольте запитати, у головній залі споруджувати якісь
тераси?
– Як це "навіщо"?! – обурився Пітер. – Бо це ж зовсім не тераса, а – як воно зветься?
– королівський подіум. Це те саме місце, на якому височів королівський стіл, а за ним
велично сидів король зі своїми лицарями під час тієї – як її? – трапези! Як ти могла
забути, коли сама була королевою та сиділа за столом достоту на такому точно подіумі!
Пригадай хоча б наш замок Кейр-Паравель.
– О-о-о… Кейр-Паравель, наш чудовий замок у гирлі найвеличнішої ріки Нарнії, –
замріяно протягнула Сьюзан. – Мені б того не пам'ятати?
– Нумо, помріймо разом? – спробувала її втішити Люсі. – Ніби ми і справді сидимо у
нашому замку і саме зараз нам подадуть страви, і ми приступимо до… як її?..
– До трапези, – підказав Едмунд. – Так от, щодо трапези: надходить вечір, сідає
сонце, а тіні все довшають і довшають. Та й спека вже спала, як ви самі помітили…
– Отож стаємо табором, – підхопив Пітер. – Якщо вже нам випало тут ночувати, то
насамперед треба розкласти багаття. Сірники в мене є, справа за трісками.
Пропозиція пролунала якнайдоречніше, тож наступну годину вирішили присвятити
збиранню хмизу. У яблуневому садку, через який діти прийшли до замку, сучків майже
не було, тому варто спробувати піти в іншому напрямку. Через низенькі бічні двері
вони проникли до одного з замкових переходів, де їм довелося дертися через похмурі
завали тесаних кам'яних брил, за якими ховалися де комори, де закутки, а де й
потаємні ходи. Подорож виявилася неприємною ще й тому, що за довгі віки каміння
поросло кропивою, шипшиною й будяками. Не дивно, що ось так намучившись, діти
вже й не пам'ятали, як вибралися з замку, і, звичайно, ходити цим шляхом надалі
зареклися. З іншого боку в кріпосному мурі зяяв широкий пролом, до якого впритул
підступав вогкий, темний ліс; тут дітей одразу ж обступила напівтемрява, проте у лісі
вони знайшли вдосталь і вітровалу, і ялинових шишок. Багаття вирішили розкласти на
подіумі, тож, прихопивши по оберемку хмизу, усі вирушили назад – звісно, в обхід! Для
збереження тепла впродовж довгої ночі слід було зробити кілька ходок. І вже на п'ятій
у заростях бур'яну під самим муром знайшовся колодязь із чистою прозорою
джерельною водою.
Із колодязем їм неабияк поталанило – тепер не було потреби йти по воду до ручаю.
Розчистивши джерело від бур'яну, діти знайшли залишки кам'яного мурування
колодязя півколом. Тим часом купа хмизу на узвишші збільшилася так, що змерзнути
серед ночі тепер міг тільки ледащо. І поки дівчатка бігали до саду по яблука, хлопці
взялися за багаття. Вони розклали його якнайближче до кутка, де ще збереглися стіни
і де, як їм здавалося, було затишно та тепло. Давно відвиклі від похідного життя хлопці
довго чаклували над багаттям, а якщо чесно – змарнували половину сірників, та
врешті-решт вогонь весело затанцював по патиччю. Діти розсілися навколо багаття,
спиною до холодної стіни, а лицем до жару, та спробували напекти яблук, нанизуючи їх
на патички. Та дуже швидко збагнули, що печені яблука добрі, якщо їх присмачити
цукром, а ось "яблуко на патичку" виходило або таке гаряче, що тільки пучки обпечеш,
або навпаки таке холодне, що й їсти бридко. Довелося задовольнятися яблуками в
сирому вигляді – просто з дерева.
– Це наштовхує на думку, – підсумував Едмунд, – що шкільні сніданки були не такі
вже й огидні, як здавалося у школі. От я, наприклад, не відмовився б від окрайця хлібця
навіть і з маргарином…
Хай там як, а дух пригод уже захопив дітлахів, тож про повернення до школи годі
було й згадувати.
Коли від останнього яблука залишився сам недогризок, Сьюзан іще раз пішла по
воду. Повернулася вона сама не своя.
– Ось погляньте-но, що я знайшла! – промовила вона стишеним голосом, передаючи
оте "щось" до рук Пітерові.
На долоні у Пітера це "щось" блиснуло тьмяним жовтим світлом. Багаття
спалахнуло яскравіше, і в його світлі всі розгледіли, що то було.
– Щоб мені крізь землю провалитися, якщо це не… – тільки й мовив він, передаючи
це "щось" іншим.
Крізь землю він не провалився, та всі й без того зрозуміли, що саме він мав на
увазі. То була маленька шахова фігурка, а саме кінь. Звичайна за розмірами та
незвичайна за вагою, бо відлита вона була зі щирого золота, а в очах палали рубіни,
точніше лише один, бо інший випав та десь загубився за довгі віки.
– Дивіться-но, – скрикнула Люсі, – він як дві краплі води схожий на того, що був у
наших королівських шахах – тих, якими ми грали в Кейр-Паравелі.
– Не журися, Сью, – спробував утішити старшу сестру Пітер.
Але та була невтішна.
– Та як мені не журитися, згадуючи ті щасливі часи! Як ми грали у шахи з фавнами
та з дружніми велетами! А які пісні нам співали русалки! А яка ладна була в мене
конячка-а-а!
– Годі рюмсати, поміркуймо тверезо! – вже іншим тоном – рішуче – мовив Пітер.
– Про що тут міркувати? – здивувався Едмунд.
– Невже ніхто досі не здогадався, куди нас занесло?
– Ой! – підхопила Люсі. – Увесь цей час я відчувала, що тут криється якась загадка,
невже ти її розгадав?
– Ану, кажи вже, Пітере! – додав Едмунд.
– Гаразд, – Пітер огледів присутніх і зробив паузу, – ми з вами на руїнах КейрПаравеля.
– Стривай-но, – заперечив за всіх Едмунд. – З якого дива?! Озирнися навколо – тут
усе лежить у руїнах уже не одне століття! Коло самісіньких воріт стоять дерева
заввишки з фортечний мур! А камені скрізь поросли мохом і лишайником! Тут ніхто не
жив принаймні років триста, якщо не більше!
– Припустімо, – прийняв зауваження Пітер. – Із цим і справді заковика. Але
залишимо це поки що осторонь. Слідкуйте за моїми міркуваннями. Пункт перший: ця
зала точнісінько така сама за розмірами та розташуванням, що й зала у Кейр-Паравелі.
Тільки уявіть собі дах над головою, підлогу, мощену мозаїкою замість бур'яну, та
гобелени замість голих стін – і у вас складеться повна картина королівської трапезної!
Ніхто не зронив ані слова.
– Пункт другий: колодязь! Він саме там, де був і наш: поруч із південним валом. А
хіба він відрізняється від нашого за розмірами чи, може, муруванням?
Усі мовчали.
– Тепер, по-третє. Сьюзан знайшла шахову фігуру… Лу, хіба ж ти сама не казала,
що вона схожа на ту, що з наших шахів, як дві краплі води?
У відповідь Люсі мовчки кивнула.
– І, нарешті, четверте. Усі пам'ятають той день, коли до нас прибули посланці від
остраханців? Добре. Нумо, згадайте, а що ми робили того дня вранці? Авжеж –
висаджували молоді яблуньки. А де? Саме за північною брамою замку. Ще й більш од
того, пам'ятаєте, проводирка лісових духів, дріада Помона, власноруч наклала чари на
молоді деревця, аби ті краще росли і не хворіли, а яблука були рясні та здорові? Якщо
ви не забули, то ямки для саджанців копали дуже кумедні, але працелюбні землекопи –
хто то був? Саме так – кроти! А завершивши роботу, старійшина усіх кротів, сам
Лілелап Кроткий, опираючись на лопату, мовив: "Згадайте моє слово, ваші величності,
цей сад колись ще дуже здивує і порадує вас своїми плодами!" Хіба ж він не мав рації?
– Мав, мав! – заплескала в долоні Люсі.
– Стривай-стривай, – похитав головою впертий Едмунд. – Щось тут не складається.
Як таке може бути? Ми саджали молоді дерева вздовж муру, а тут вони – геть скрізь і
навіть у воротах. Якому ж дурню, дозвольте спитати, спало на думку встромити
саджанець просто посеред воріт.
– Авжеж, ніякому, – погодився Пітер. – А що як за довгі роки недоглянутий сад
здичавів та розрісся до самих воріт?
– Припустимо, – ніяк не вгавав Едмунд, – хай так! Але ж Кейр-Паравель ніколи не
стояв на острові.
– Я й сам уже думав про те, – відкинув Пітер. – І ось що гадаю: Кейр-Паравель
спорудили на півострові. А півострів – це вже острів на половину, за визначенням. Чи
не так? Чому б не припустити, що за довгі роки трапилося щось таке, чого ми поки що
не знаємо? Наприклад, із невідомої причини знадобилося прорити канал?
– Теж мені скажеш, – одразу знайшовся Едмунд. – З якої ж такої причини треба
проривати канал? Чи раптом не тому, що в замку з'явилися примари?
– Ой! – разом зойкнули дівчатка.
– Хвилиночку, навіть півхвилиночки, і я розвію усі забобони, – заспокоїв їх Едмунд.
– Не може бути того, чого бути не може! Ось ти, Пітере, стверджуєш, що все буцімто
змінилося з того часу, як ми востаннє були в Нарнії, та забуваєш, що відтоді промайнув
один лише рік. А ти намагаєшся переконати нас у тому, що усього за рік із маленьких
паростків можуть вимахати великі дерева, а замки, що будуються на віки, вщент
розвалюються, і все таке інше. Але ж це суперечить здоровому глузду!
Високовчений спір міг тривати до ночі, коли б не втрутилася маленька Люсі.
– Послухайте, – нагадала вона, – якщо це таки Кейр-Паравель, то просто за моєю
спиною у стіні мають бути двері, за якими є хід до скарбниці замку.
– Залишається сподіватися, що ніяких дверей там немає, – промовив Пітер, однак
підвівся зі свого місця й уважно обдивився стіну.
Стіна була рясно оповита плющем.
– Ну що ж, подивимося, – звівся на ноги Едмунд, вибрав з оберемка хвацький
дрючок та заходився лушпарити по зеленій завісі плюща, за яким була стіна. "Кишкиш" – влучав дрючок по плющу, "так-так" – стукав дрюк по стіні. Поволі "так-так"
лунало частіше й частіше, аж раптом почувся якийсь новий, гучний відгомін, схожий
на глибокий кашель – "кх-кх".
– Що за чортівня! – не витримав добре вихований Едмунд.
– Помітив, де саме? Треба обідрати плющ біля того місця, – запропонував Пітер.
– Може, не треба, хлопці?! – заблагала Сьюзан, імовірно згадавши про примар. –
Може, краще дочекаємось ранку? Якщо нам тут коротати ніч, мені б дуже не хотілося
мати за спиною дірку, у якій невідомо що ховається у сирості й темряві. Облиште вже!
Ніч надворі!
– Як ти можеш, Сьюзан? – присоромила сестру Люсі.
А хлопці, ті й поготів не звертали уваги на її благання. Едмунд уже обдирав плющ
руками, а Пітер шматував складаним ножичком, та так завзято, що майже одразу
зламав лезо. На щастя, в Едмунда знайшовся ще один, і тепер уже він шматував плющ
ножичком, а Пітер – обдирав руками. Удвох вони швидко наскирдували велику купу
плюща на подіумі й таки визволили двері з зеленого полону.
– Звісно, зачинені, – буцнув двері ногою Пітер.
– Так, але відсиріла деревина неминуче перетворюється на порохно, – зауважив
Едмунд. Ми її хутко розіб'ємо – та на скіпки до багаття!
Утім, чи то порода виявилася міцнішою, ніж гадалося, чи то втома брала своє, але,
коли в дверях з'явився отвір, у який спроможний був пролізти маленький хлопчик, у
залі вже зовсім стало темно, а в небі вигулькнули перші великі зорі. І не тільки Сьюзан
проймав холод від єдиного погляду на чорну діру, з якої тхнуло сирістю та невідомістю.
Та попри все хлопці були настроєні рішуче. Вони струшували з себе деревний пил
та потирали долоні, готуючись до спуску.
– Черга за смолоскипом, – коротко сказав Пітер.
– Може, все ж таки не варто? – знову спробувала відмовити хлопців Сьюзан. – Еде,
ти ж сам казав…
– Мало що я там казав, – відповів Едмунд. – Раніше казав, а тепер не кажу. Я й досі
не розумію, як таке може бути, але незабаром усе з'ясується. Ти як, Пітере?
– Треба дивитися правді в очі: ми в Нарнії і тепер йтимемо до кінця. Вважатимемо
це нашим королівським обов'язком. Це стосується й тебе, королево Сьюзан. Як можна
спати, коли у тебе, так би мовити, під боком нерозгадана таємниця!
Із цими словами він витяг з оберемка суху гілляку та сунув її у полум'я – розпалити.
Та тут треба визнати, що смолоскипи з гілок виявились негодящі: коли їх тримаєш
палаючим кінцем догори, вони надто швидко згасають, а коли донизу, то дим застує
очі, а вогонь обпалює пальці. Саме тому дослідники темних закутків вважають за
краще мати напоготові звичайнісінький електричний ліхтарик із новою батарейкою. На
щастя, саме такий ліхтарик знайшовся в Едмунда – тиждень тому йому подарували
ліхтарик на день народження. Як виявилося, своєчасно. Саме ліхтарик і визначив
черговість спуску: першим ішов сам Едмунд, слідом – Люсі, за нею – Сьюзан, замикав
тили Пітер.
– Тут сходинки, і я стою на верхній, – чомусь пошепки проказав Едмунд, тільки-но
опинившись за дверима.
– Починай відлік! – крикнув у глиб підземелля Пітер.
– Одна, дві, три… – Усе глибше долинав із-під землі голос Едмунда, аж доки знизу
врешті-решт не пролунало, – шістнадцять! Це остання!
– Отже, це й справді Кейр-Паравель, – мовила Люсі. – Там сходинок було саме
шістнадцять.
Більше нічого не сказали, доки всі не з'юрмилися коло останньої сходинки. Тоді
Едмунд повів ліхтариком по стінах, і всі разом тільки й зітхнули: "Ох!". Ніяких сумнівів
не залишилось: вони й справді стояли у скарбниці Кейр-Паравеля – замку, з якого
правили колись великою державою, яка називалася Нарнія. З обох боків вузького
проходу (такий, зазвичай, залишають в оранжереях) через рівні проміжки стояли
лицарські обладунки, у яких, здавалося, стояли на чатах невсипущі вартові, що, не
виказуючи себе ані рухом, пильно слідкували за кожним захожим через прорізи у
забралах – чи не зазіхне хтось на королівські скарби? А скарби у скарбниці були
незлічені: і коштовні браслети, і персні, і намиста з перлин, і підвіски з діамантами, і
діамантові діадеми, і завушниці з рубінами, і золоті кубки, і срібні тарелі, і тонкої
роботи ланцюжки та інші ювелірні прикраси й неграноване дорогоцінне каміння –
смарагди, топази, аметисти, карбункули та, знов-таки, рубіни й діаманти, один від
одного більший – воно лежало навалом у купах, наче щойно зібрана бульба. На підлозі
під полицями стояли важкі дубові скрині, оковані залізом, із великими підвісними
замками. За скринями біліли вихоплені світлом ліхтарика могутні слонячі бивні. Утім,
усе вкривав товстий шар пилу, тож дітлахи й самі навряд чи упізнали б у тих звалищах
коштовності, якби їм не було достеменно відомо, що це саме скарби. Як не дивно, все
залишалося на тому самому місці, як у той день, коли вони повернулися до Англії. Усе
це здавалося водночас таємничим та незбагненним, якщо навіть не лячним, як та
небезпека, про яку здогадуєшся, але не знаєш, звідки її чекати. Не дивно, що в тиші
підземелля діти заклякли в мовчанці й, як їм здавалося, чути було тільки їхнє важке
дихання та калатання їхніх сердець.
Поволі всі прийшли до тями і тепер проходжали склепінчастими коридорами
підземелля, роздивляючись та здмухуючи пил зі скарбів. Подекуди із різних закапелків
та закутнів долинало: "Гей! Погляньте-но! Це ж ті самі персні, що ми їх надягали на
коронацію!..", "Це ж моя улюблена шпилька! А я вже думала, що вона згубилася!..", "Ти
диви, це ж наші обладунки, у яких ми виступали на лицарському турнірі на архіпелазі
Самотніх островів!..", "А ось яка файна дрібничка! Мені її подарував знайомий гном!..",
"А пригадуєш, як ми куштували прохолодний ель із цього рога!", "А пам'ятаєш… А
пам'ятаєш".
Ліхтарик метеликом метався по підземеллю, вихоплюючи то те, то інше, аж доки це
не набридло самому Едмундові.
– Досить! – перервав він спогади. – Батарейки треба берегти! Що як завтра ліхтарик
нам знадобиться більше, ніж сьогодні, коли зась – батарейки "сіли", а запасних немає.
Тож беріть тільки те, що конче потрібно, та мерщій нагору!
– От що може стати в нагоді – то дари, – нагадав Пітер.
Свого часу на Різдво у Нарнії він, Сьюзан та Люсі отримали дари, якими усі троє
дорожили більше, ніж рештою королівства. Едмунд "дару" не отримав, бо у слушну
годину його не було разом з усіма іншими (це трапилося через його провину, а більше
дізнатися про те можна із попередньої книжки). Усі одразу погодилися з Пітером і
вирушили у дальній кут підземелля, де на глухій стіні висіли їхні безцінні скарби. У
маленької Люсі був свій маленький скарб: така собі невеличка пляшечка чи навіть
флакончик, але зроблений він був не зі скла, а з найсправжнісінького діаманту. І
недарма, адже наповнений (хоча тепер лиш наполовину) він був чудодійним зіллям, що
зцілювало будь-які рани та лікувало усі без винятку хвороби. Люсі мовчки, але
обережно та врочисто перекинула перев'яз із пляшечкою через плече, і тепер та знову
була в неї під боком, як у давні добрі часи. У Сьюзі був найбільш войовничий
подарунок: лук і стріли та мисливський ріжок. Лук та сагайдак зі слонової кістки з
гострими рясноопереними стрілами були на місці, а от ріжок…
– Сьюзан, а де ж ріжок? – засмутилася Люсі.
– От прикрість яка! – не менше за неї засмутилася старша сестра. – Напевне, я
брала його з собою на полювання у пошуках Білого Оленя. Та, мабуть, ненароком
зронила, а от шукати вже не було часу – адже у той час ми й опинилися у потойбіччі, я
маю на увазі Англію.
– От шкода так шкода, – навіть присвиснув і собі Едмунд, та й було від чого, бо
ріжок, звичайно, був чудодійний: якщо в нього засурмити, то, де б ти не був, до тебе
неодмінно надходила підмога.
– От що й справді стало б у пригоді, – разом з усіма пошкодував Пітер.
– Годі журитися! – стрепенулася Сьюзан. – Добре, що хоч лук на місці, – додала
вона, беручи його до рук.
– Як гадаєш, Сью, тятива ще справна? – занепокоївся Пітер.
Та чи то повітря скарбниці було пронизане магією, чи то ще що, але лук та стріли
були у повній бойовій готовності. Сьюзан мала неабиякий хист до стрільби з лука та
плавання, і щойно до її рук потрапив лук, вона не втрималася і смикнула напнуту
тятиву. Та життєствердно тенькнула, і протяжний звук, що рознісся по всьому
підземеллю, найбільше за все з усього, що вже з ними трапилося, нагадав дітям про
славні минулі часи, усі ті битви, полювання та бенкети, у яких вони колись брали
участь.
Отямившись, Сьюзан послабила тятиву та припасувала сагайдак собі на плече.
Настала черга Пітера: у нього був щит із зображенням величного багряного лева та
королівський меч. Спершу він здмухнув пил, а потім ще й постукав мечем об підлогу.
Щит він надів на руку й підперезався мечем. Він побоювався, аби меч не заіржавів у
піхвах, проте госте лезо вийшло легко, мов змащене, щойно він потягнув за руків'я.
Пітер змахнув мечем, і лезо грізно блиснуло у промені ліхтарика.
– Ех, Ріндоне, Ріндоне, мій славний мече… – стиха мовив Пітер. – Ти пам'ятаєш, як
ми з тобою здолали вовка?..
І хоча промовив він ті слова ледве чутно, усі одразу відчули, що промовив їх уже не
просто Пітер, а Пітер – Великий король Нарнії. Після тих слів іще майже хвилину ніхто
не наважувався нагадати про батарейки. Та вже хвилину по тому всі вийшли нагору,
підклали у багаття хмизу і потроху прилаштувалися на ночівлю. І хоча підлога, звісно,
не перина, не минуло і хвильки, як усі вже міцно спали, притулившись одне до одного,
щоб зігрітися.
Розділ 3
Гном
Хоча сон на свіжому повітрі й має переваги, недоліків йому не бракує, ще й з
лишком, і найприкріше те, що завжди прокидаєшся дуже, дуже рано, ще на світанні! А
прокинувшись, мусиш уставати, адже на голій землі не полежиш. І коли на вечерю мав
самі лиш яблука, і вранці на сніданок нічого іншого не було, настрій від того не
поліпшується. Тож коли Люсі – не кривлячи душею – спросоння промовила: "Ах, який
чудовий ранок!", у відповідь ніхто не обізвався, лише Едмунд пробурмотів, висловивши
спільну думку: "Треба якнайшвидше забиратися звідси".
Напившись просто з колодязя та сплеснувши водою обличчя, мандрівники
спустилися вздовж струмка до берега та втупили погляди в протоку, що відділяла їх від
великої землі.
– Не дуже й широка, можна подолати й уплав, – запропонував Едмунд.
– Звісно, Сьюзан – як риба у воді, – зауважив Пітер (із плавання у школі Сьюзан
займала лише перші місця), – та про інших я цього сказати не можу.
Під "іншими" він мав на увазі Едмунда, що насилу перепливав маленький шкільний
басейн, та й то – лише в один бік, та Люсі, що ледве трималася на воді…
– І справді, у протоці може бути течія чи водоверть, – додала Сьюзан. – Тато завжди
казав, що плавати у незнайомому місці – верх нерозсудливості.
– Пітере! Пітере! – смикнула Люсі брата за рукав. – Ти знов судиш по тому, як було
в Англії! Та хіба ти не пам'ятаєш, якими дужими плавцями ми були, коли правили
Нарнією? А якими хвацькими наїзниками ми були… Скажи, а ти міг би так само
хвацьки проскакати вдома, Пітере?
– Але ж то зовсім інше, – задумливо промовив Пітер. – Ми правили Нарнією довгі
роки і за ці роки багато чого навчилися. А тепер ми знову діти!
– Ага! – несподівано вигукнув Едмунд. Усі замовкли та повернулися до нього. –
Зрозумів!
– Що зрозумів? – перепитав Пітер.
– Усе зрозумів! – відповів Едмунд. – От минулої ночі ми з вами розмірковували, як
могло статися, що ми полишили Нарнію лише з рік тому, а, повернувшись, застали наш
рідний Кейр-Паравель у такому вигляді, неначе тут не одну сотню років ніхто не жив.
Але згадаймо лишень, скільки часу минуло в Англії з тієї хвилини, як ми ввійшли до
платтяної шафи, до тієї хвилини, як ми вийшли з неї! І що все це має означати?
– Ну, далі. Здається, і я потроху розумію, – кивнула Сьюзан.
– А це означає, – вів далі Едмунд, – що в Нарнії час протікає інакше, ніж за її
межами. Тож чому не могло так статися, що за нарнійським часом пройшли вже сотні,
навіть тисячі років, а в Англії минув лише один!
– Оце так-так, Еде… – протягнув Пітер. – Здається, так воно і є! За нарнійським
часом ми повернулися сюди через сотні років після свого правління у Кейр-Паравелі!
Як ті хрестоносці чи англосакси, чи зовсім давні брити, що зненацька опинилися в
сучасній Англії!
– Оце кумедія! – засміялась Люсі. – Уявляєш, ідеш вулицею, а тобі назустріч хтось
такий закутий в обладунки з мечем. А тим паче – бородань у шкурах із ломакою…
– Ш-ш-ш-ш! Дивися! – зашикали на неї з усіх боків, бо іншим уже впало в око те,
чого ще не помітила вона.
На тому березі протоки щось безперечно відбувалось. Із-поза порослого густим
лісом мису праворуч, де, певно, ріка впадала в море, показався човен! Обминувши мис,
він розвернувся носом у їхній бік і поплив до острова. У човні сиділи двоє: один
веслував, а другий сидів на кормі, притримуючи щось схоже на повний лантух чи паку,
і та пака щосили звивалася, крутилася та виривалася. З вигляду обидва у човні були
воїни: у кольчугах, у шоломах, а їхні бородаті обличчя виявляли чи то тупу рішучість,
чи то рішучу тупість, а радше всього і те, і інше разом. Діти, як один, відступили подалі
у глиб лісу, аби не видати себе ні звуком, ні рухом.
– Табань уже, – мовив той, що сидів на кормі, коли човен наблизився до острова.
– Капрале, а чи не прив'язати йому до ніг каменюку? – подав ідею інший, сушачи
весла.
– І так зійде! – буркнув перший. – Саме потоне, лиш добре затягни шворку.
– Згода, та з каменем все ж таки надійніше, – насмілився доповісти другий, який,
вочевидь, вирізнявся кмітливістю.
– І де ж ти був раніше?! – гаркнув перший, що, певно, був за старшого. – Камінь…
Його ж треба було взяти!
Із цими словами він підвівся у човні та підняв лантух, який пихкав і щосили
виривався. І тут Пітер побачив, що то був аж ніяк не лантух і не тюк, а гном, зв'язаний
по руках та ногах. А наступної миті над вухом Пітера щось тенькнуло, і грізний воїн
упустив гнома на дно човна і, немов здавався, підніс догори руки і за мить гепнувся за
борт, горлаючи: "Ґвалт!" Він щосили замолотив руками й ногами і швидко поплив у бік
рідного берега. Пітер уже здогадався, що, скоріш за все, це Сьюзан згадала, як вправно
вона володіє луком, і тепер її стріла, що влучила у шолом капрала, ошелешила його і
врятувала життя маленькому гному. Пітер повернувся до сестри. Обличчя її зблідло,
але вона вже рішуче прикладала до тятиви нову стрілу. Та пускати її не знадобилося.
Другий воїн, побачивши, що сталося з його начальником, заволав нелюдським голосом
і шубовснув у воду слід за ним. Як виявилося, глибина сягала його зросту, не більше, і
він також без пригод дістався берега та зник у лісі.
– Швидше! Доки її не віднесла течія! – крикнув Пітер, і вони зі Сьюзан, в одязі, як
були, кинулись у воду.
Протока і справді була неглибока: вода ще не сягнула їм підборіддя, як вони
вчепилися у борт човна та потягли його до свого берега. Уже на березі вони витягли з
човна гнома, й Едмунд заходився перепилювати численні вузли своїм маленьким
складаним ножичком. (Читач може нагадати, що Пітер мав великий гострий меч, та
вся штука полягала в тому, що через довге лезо він аж ніяк не годився для того, щоб
розрізати мотузки.) Нарешті пута спали, і визволений гном сів, розтираючи стерплі
руки.
– Овва! – зауважив він. – Щоб там не казали, а на примар ви якось не схожі!
Як і більшість гномів, він був кремезний, широкогрудий і низькорослий (дорослій
людині до пояса). Кудлата руда борода та копиця жорсткого волосся майже повністю
затуляли його обличчя, звідки стирчав лише довгий, схожий на пташиний дзьоб,
вельми примітний ніс та виблискували чорні намистинки очей, у яких так і танцювали
бісенята.
– А проте яка різниця, примари ви чи ні, – сказав далі він, – ви врятували мені
життя, і за це я вам щиро вдячний.
– А звідки ви взяли, що ми примари? – поцікавилася Люсі.
– Бачите-но, нам усе життя розповідають, що у цих лісах примар, як дерев у лісі, а
дерев тут без ліку, – пояснив гном. – Тому, якщо когось хочуть позбавитися, то кращого
способу, ніж привести сюди, годі й шукати. Так і кажуть, що залишать на ласку
примарам. А самі, либонь, камінь на шию і кінці в воду. Або перерізають горлянки. Але
я… я в примар ніколи не вірив. А от ці два страхополоха повірили – це точно! Хоч і
озброєні до зубів, та мало не вмерли з переляку, ніби то їх, а не мене присудили до
страти!
– Ага-а! – вигукнула Сьюзан. – Так ось чому вони дали драла.
– Як "дали драла"? – не второпав гном.
– А ось як: просто перепливли протоку і втекли, – пояснив йому Едмунд.
– Розумієте, я не збиралася їх убивати, – вибачалася Сьюзан, що не могла
дозволити, аби подумали, ніби вона могла схибити з такої близької відстані.
– Гм… – задумався гном. – Це погано, зовсім погано. Ваша жалість, пані, може
обернутися на лихо! Одна надія, що ці двоє припнуть язики.
– Даруйте, а за що вони збиралися вас утопити? – нарешті поставив незручне
питання Пітер.
– О-о-о, я надзвичайно небезпечний злочинець, – усміхнувся гном, – та це
неймовірно довга історія! Історія, яку не годиться розповідати на порожній шлунок. І
коли на те ваша ласка, то запросіть мене поснідати. Ви й гадки не маєте, який звірячий
апетит прокидається після страти.
– Ми запросили б залюбки, та от запросити вас, окрім як на яблука, нема на що, –
сумно озвалася Люсі.
– Що ж, краще яблука, ніж нічого, а ще краще – свіжа рибка, – проголосив гном. –
Тоді дозвольте мені запропонувати вам сніданок. У човні є рибальська снасть, от тільки
ловити рибу треба з того боку острова, щоб нас не помітили з великої землі.
– А й то діло! Якось це мені не спало на думку… – погодився Пітер.
Спільними зусиллями всі п'ятеро зіштовхнули човен у воду і видряпалися на борт.
Гном одразу ж заходився веслувати, та весла, звісно, були для нього завеликі, тому
Пітер пересів на весла, а гном до стерна і направив човен протокою на північ. Трохи
згодом вони повернули на схід, уздовж острова. Звідси діти змогли роздивитися ріку з
усіма її сагами і затоками, рукавами і плесами та безліччю маленьких острівців. Іноді
їм ввижалося, що вони ось-ось впізнають якесь знайоме місце, однак острів, густо
порослий лісом, змінився невпізнанно.
А човен тим часом уже вийшов на велику воду трохи на схід від острова. Тут гном і
заходився рибалити. Незабаром на дні човна тріпотали товсті пузаті рибини, чия луска
грала на сонці усіма кольорами райдуги, і діти згадали, як у той час, коли були
королями та королевами Нарнії, частенько частувалися такими у своєму замку КейрПаравель. До речі, вона так і називалася – райдужні товстопузики. За чверть години
риби було вдосталь, аби нагодувати усю юрбу, і човен спрямували до берега, затягнули
на пісок і прив'язали до найближчого дерева. Гном швиденько почистив та випотрошив
рибу – він взагалі виявився майстром-золоті руки. І це не дивно: серед гномів,
звичайно, є і пройдисвіти, і пролази, і хвальки, і брехунці, але кого-кого, а невмійок та
недотеп ніколи не було й нема.
– Що ж, тепер потрібен хмиз! – оголосив він, закінчивши роботу.
– Хмизу ми назбирали ще вчора, тільки він увесь у замку.
У відповідь гном лише стиха присвиснув:
– Блохи-мухи-таргани! Виходить, замок – то не побрехеньки!
– Ну, не зовсім замок, а радше його розвалини, – виправила Люсі.
– Та хто ж… – почав був гном, оглядаючи дітей з голови до ніг, та замовк на
півслові. – А, пусте! Спершу сніданок… Проте присягніть мені, поклавши руку на серце,
що я не потонув, а живий-здоровий і перебуваю серед живих людей, а не серед примар.
Його заспокоїли, як змогли, і вже збиралися йти до замку, як постало інше
питання: нема в чому нести рибу. Ні кошика, ні мисочки, ані цеберка – геть нічого!..
крім капелюха Едмунда. Як то кажуть, рибка в сітці, себто, у капелюсі. Так у капелюсі
рибу і понесли. Едмунд був заперечив бо, як ви розумієте, хотів надягти капелюха сам,
а не поступатися ним якійсь там рибі, та куди ж діватися, як голод не твій брат.
Із першого погляду замок гномові не дуже сподобався. Він довго озирався навколо
та принюхувався, чхав та примовляв: "Гм… Може, примар тут і нема, але привидітися
може все що завгодно!" Зате потім, коли розпалили багаття, гном підбадьорився і
залюбки взявся вчити дітей запікати райдужних товстопузиків у золі. Їсти рибу без
виделки та ножа одним складаним ножичком на п'ятьох серед королів якось не
заведено. Та не забуваймо, що сніданок відбувався о дев'ятій, а діти, на щастя гнома,
повставали ще вдосвіта, о п'ятій, і не засуджуватимемо нікого за порушення етикету.
Так от, дмухаючи щосили то на рибу, то на пальці, товариство впоралося зі сніданком
за одним присідом. Десерт було представлено знов яблуками, а напої – колодязною
водою. І того, й іншого було в необмеженій кількості. Потім, коли всі влаштувалися
якнайзручніше на смерековій глиці, гном звідкись витяг люльку завдовжки з власну
руку, набив її тютюном, запалив та, випустивши хмару диму такої величини, що на
якусь мить навіть зник з очей, мовив, коли дим трохи розвіявся: "Ну, що ж,
розповідайте!"
– Ні, спершу ви, – за всіх відповів Пітер. – А потім ми поділимося і своєю історією.
– Ну, гаразд, – згодився гном. – Нехай так. Урешті-решт, ви врятували мені життя,
тож вам і вирішувати. Ось тільки я й сам не знаю, з чого почати. Хіба що з того, що
перед вами ніхто інший, як посланець короля Каспіана.
– Кого? – в один голос перепитали діти.
– Короля Нарнії Каспіана Десятого, нехай буде довгим його правління! – пояснив
гном. – Тобто, ми, його підлеглі, сподіваємося, що одного дня він стане королем усієї
Нарнії. А доки він король тільки над нами, тубільними нарнійцями.
– А хто такі тубільні нарнійці? – не зрозуміла Люсі.
– То ми, – знизав плечима гном, – повстанці.
– Інакше кажучи, – нарешті второпав Пітер, – Каспіан очолив повстання тубільних,
тобто споконвічних нарнійців.
– Гм… можна сказати й так, – почухав потилицю гном. – Та, розумієте, сам він
зовсім не нарнієць, а заморець.
– Не розумію, – зізнався Едмунд.
– Це заплутаніше, ніж історія війни Білої та Червоної троянд, – підхопила Люсі.
– Та що тут заплутаного? – почав був обурюватися гном та одразу ж затявся. – Я
дуже, дуже поганий оповідач. Хто ж починає розповідь із кінця? Почнімо з самого
початку, коли ще маленький Каспіан підростав при дворі свого дядька. Та попереджаю
– то буде довга історія.
– Нічого, – заспокоїла його Люсі. – Аби не нудна.
Тож усі вмостилися зручніше, і гном почав свою розповідь. Оповідач із нього й
справді був нікудишній: щось він випускав, у чомусь повторювався, і діти навперебій
засипали його питаннями, і безглуздо дослівно передавати всю їхню розмову – вийде
занадто довго та плутано. Навряд чи варто передавати його розповідь слово у слово,
проте суть її була такою.
Розділ 4
Гномова розповідь
Принц Каспіан жив у величезному палаці, який більше скидався на замок, у самому
центрі країни Нарнії. Проживав він, звісно, не сам, а разом зі своїм дядьком, грізним
королем Міразом, та його рудоволосою жінкою, своєю тіткою, королевою Гонорільєю.
Татко й мамуся Каспіана давно померли, й більше всіх на світі Каспіан любив свою
стареньку няньку. Хоча, як і у всякого принца, у нього було чимало прекрасних іграшок
і цяцьок, які хіба що говорити не вміли, та більше всього на світі він любив і завжди з
нетерпінням чекав на той вечірній час перед сном, коли іграшки прибрано у шафи та
комоди і няня розповідає йому на ніч одну з дивовижних історій, що їх вона знала без
ліку.
Що ж до дядька, то його принц не дуже любив, так само, як і тітку, і почуття це
було взаємним. Та двічі на тиждень дядько посилав за хлопцем, і десь по півгодини
вони разом гуляли туди й сюди по кам'яній терасі, що з південного боку замку. І ось
одного разу, коли вони, як завжди, ходили по терасі, дядько несподівано промовив:
– Що ж, хлопче, настав час тобі вчитися їздити верхи і вправно володіти мечем.
Бач, дітей у нас із тіткою нема й нема, тож, схоже, бути тобі, як помру, королем! Що
скажеш? Чи ти з того радий?
– Не знаю, ой, не знаю, що й сказати, дядьку… – знизав плечима Каспіан.
– Тобто як це "не знаю"? – вразився Міраз. – Стати королем! Про що ще можна
мріяти у житті?
– О-о-о, мріяти можна багато про що, – простодушно проказав Каспіан.
– Про що ж це, цікавий я знати? – ще дужче вразився Міраз. – Ось ти – про що таке
мрієш ти?
Ех, коли б Каспіан був на ту пору дорослішим! Тоді б він, певна річ, знав, що не всім
королям можна ввіряти свої потаємні мрії! На жаль, на ту пору принц був ще зовсім
хлопчина, тому він безхитрісно відкрився:
– Найбільше у світі я мрію про те, щоб усі жили, як у старі добрі часи!
Якщо до цієї хвилини Міраз бесідував з небожем із тим знудженим виглядом, що
нерідко буває у дорослих, коли вони проводять час із дітьми тільки тому, що так
потрібно, то після цих слів король здригнувся і вперше за довгий час пильно подивився
на небожа.
– Що-що?! Це які такі часи?!
– Як, дядьку, невже ви не знаєте?! – здивувався Каспіан. – Тоді, давним-давно, все
було інакше. Тварини вміли розмовляти, а в джерелах та на деревах жили чудові істоти
– наяди та дріади. У лісах можна було зустріти чарівних чудесних маленьких фавнів, у
яких козячі ніжки, а…
– Нісенітниця! – перебив його Міраз. – Казки! Казочки для немовлят! Чуєш?!
Нетямущих не-мов-лят! У твої роки про казочки слід забути на віки вічні! Час уже
помислити про ратні подвиги та славу!
– Дядьку, та я ж… я ж саме і задумався про те, якою славою укрили себе
безстрашні переможці Білої Чаклунки! Ти лише послухай! Одного разу всю країну
захопила Біла Чаклунка. А щоб утримати владу, вона наслала на землю хуртовини й
завірюхи і зробила так, щоб на землі завжди була зима. Аж ось, не знати звідки
взялися, з'явилися двоє маленьких хлопчиків і дві дівчинки. Вони перемогли Відьму і
стали королями й королевами Нарнії. А звали їх Пітер, Сьюзан, Едмунд і Люсі. Правили
вони довго та щасливо, і ніхто інший, як сам Аслан…
– Який такий Аслан?! – підвищив голос король, і з його тону кожен більш-менш
досвідчений придворний здогадався б – зараз краще промовчати. Та Каспіан, на жаль,
не був придворним, тож захоплено вів далі:
– Не знаєте? Аслан – то великий лев, що приходить з-поза моря.
– Хто?! Хто розповідає вам оті всі побрехеньки?! – гучним державним голосом
гримів король, миттєво перетворившись із дядечка на грізного властителя, що Каспіан
із переляку аж зблід і замовк. – Ваша королівська величносте! Я вимагаю відповіді!
Негайно! Дивіться мені в очі: ну, хто у нашому королівстві поширює ці підступні
казочки?!
– Н-не-е… ня-ня, – затинаючись, пробелькотів наляканий Каспіан. І розридався.
– Годі рюмсати! – майже миролюбно наказав Міраз, струснувши Каспіана за плечі.
– Забудьмо про це, хлопче! І щоб більше я такого не чув! Я не бажаю, аби ти базікав,
або – ще гірше! – мав на думці всі ці вигадки! Закарбуй собі на носі: тих королів – як там
їх звали? – ніколи у нашому з тобою королівстві не було! Та й сам поверни розумом: чи
буває по два королі та по дві королеви в один час в одному королівстві? Ги-ги! Треба ж
таке вигадати! І Аслана також не може бути, бо лев – то казкова тварина, так би
мовити, плід уяви. Вигадка! І, звичайно, тварини не можуть розмовляти, тому що не
можуть – і крапка! Уторопав?!
– Т-так, дядьку, – схлипнув Каспіан.
– От і добре! Тож проблему вирішено! – промовив король і підкликав камергера, що
никався коло дальнього краю тераси. – Проведіть його королівську високість до їх
спочивальні та негайно доставте сюди няньку його королівської високості! Негайно!
Уже наступного дня Каспіан збагнув, що накоїв: няню спровадили з палацу, і навіть
не дали їм попрощатися. А принцу оголосили, що відтепер за його виховання
візьметься ментор, тобто наставник.
Каспіан дуже тужив за нянею та пролив немало сліз у подушку; він почувався
самотнім і нещасним і, можливо, через те ще дужче марив гномами і дріадами, аж вони
снилися йому ночами. Удень він намагався розговорити придворних котів і собак, та
собаки тільки й могли, що вихляти хвостами, а коти вміли лише муркотіти у відповідь і
терлися об ноги.
Тому Каспіан був ладен зненавидіти свого наставника, тільки-но той з'явиться при
дворі. Що ж, тиждень по тому наставник таки об'явився, та на диво – на ділі він
виявився з тих, кого просто неможливо не полюбити. На своєму віку Каспіану ще не
доводилося зустрічати людей таких маленьких та таких товстеньких. Саме таким був
його наставник – схожий на кульку з ніжками. Ученого вигляду йому надавала
срібляста гостренька борода, що спускалася аж до пояса. Брунатне обличчя, рясно
вкрите зморшками, нагадувало давній пергамен. Таке лице могло б здаватися
потворним, коли б не живі добрі очі, в яких світилися мудрість та добродушна
лукавість. Говорив наставник лише серйозним тоном, але в очах його грали смішинки,
тож, не пізнавши його як слід, ні за що не можна було зрозуміти, коли він говорить
серйозно, а коли жартує. А звали наставника доктор Корнеліус.
З усіх уроків доктора Корнеліуса найбільше Каспіан полюбив історію. Якщо до
цього він знав про Нарнію тільки з розповідей старої няні, то тепер дуже здивувався,
дізнавшись, що королівська родина Каспіанів існує не споконвічно, а нараховує лише
декілька поколінь.
– Вельмишановний предок вашої високості, їхня величність король Каспіан Перший
і був першим королем Нарнії у так званий історичний час. Саме він зі своїми людьми
завоював Нарнію, перетворивши її на власне королівство. І він, і його люди, і ваша
високість – тубільні заморці, вихідці з Заморії, землі якої лежать далеко за Західними
горами. Ось чому прапрадід ваш здобув прізвисько Каспіан Завойовник, – розповідав
доктор Корнеліус.
– Докторе, – якось звернувся до нього Каспіан, – а хто ж тоді жив у Нарнії до того,
як ми прийшли туди із Заморії?
– Бачте, ваша високосте, – почав доктор Корнеліус, – у часи походів вашого
прапрадіда Нарнія була майже безлюдною.
– Та кого ж тоді мої предки завивойовували?
– Завойовували, ваша високосте, – виправив його доктор Корнеліус. – Мабуть,
замість історії нам варто терміново зайнятися граматикою.
– О, будь ласка, тільки це одне питання, – благально мовив Каспіан. – Із ким тоді
вони воювали, невже не було ніякої великої битви? За що ж тоді його прозвали
Каспіаном Завойовником, коли й воювати не було з ким?
– Цього я не казав. Я лише казав, що в ту пору Нарнія була майже безлюдна, тобто
людей тут майже не було… – зауважив Корнеліус, дивним поглядом зиркаючи на
Каспіана крізь скельця своїх окулярів.
Каспіан, що спершу не зрозумів, до чого вів наставник, відчув, як серце в нього
тьохнуло та шалено закалатало у грудях.
– Тобто… – самими губами прошепотів Каспіан, – тобто ви маєте на увазі, що
Нарнію населяли не люди, а… ті самі істоти, про яких мені розповідала няня?!
– Ш-ш-ш-ш, – приклав пальця до вуст Корнеліус і, нахилившись до самого вуха
Каспіана, додав: – Більше ні слова. Хіба ж ви ще не зрозуміли, що няню вислали з
палацу за те, що вона розповідала вам правду про Стародавню Нарнію? Коли хтось
дізнається, про що ми тут із вами розмовляємо, то вашу високість відшмагають різками,
а мені відрубають голову!
– Та за що?! – вигукнув Каспіан.
– Настав час займатися граматикою! – навмисно гучно проголосив доктор
Корнеліус. – Чи не буде ласка вашої високості розгорнути незрівнянну працю
преподобного Педантуса Оболтуса "Правільйон граматичних студій, або Співбесідка
морфологічних услад, любих юності знаттєлюбному розуму" сторінці, скажімо, на
четвертій?
Аж до обіду вивчали вони усі ті іменники та дієслова, та навряд чи Каспіан хоч
щось запам'ятав із того уроку – надто великим було його хвилювання. Доктор був не з
тих, хто каже "а", не кажучи "б", – він не почав би тієї розмови, якби не збирався
розповісти Каспіану більше, значно більше.
І Каспіан не помилився! За декілька днів наставник попередив принца, що на нього
чекає урок астрономії:
– Сьогодні ополуночі дві вельми цікаві планети, Тарва та Аламбіль, зійдуться на
відстані лише в один градус одна від одної, а потім розійдуться, аби зустрітися знов аж
через дві сотні років. Навряд чи ваша високість доживе до їхньої наступної зустрічі,
тож було б добре, аби ваша високість відійшла до сну трохи раніше, аніж звичайно, і
тоді, коли підійде час, я розбуджу вас.
Хоч астрономія і не мала нічого спільного з Стародавньою Нарнією, про яку так
кортіло дізнатися Каспіану, він не відмовився від такої пригоди, як не зробив би цього
жоден хлопчик. Тож, хоч і без особливого завзяття, він погодився лягти спати раніше,
ніж звичайно. Забираючись у ліжко, принц був певен, що ще довго не зможе заснути,
та ледь заплющив очі, як поринув у глибокий сон. Прокинувся він від того, що хтось
легенько трусив його за плече. Спочивальню заливало таємниче місячне сяйво. Доктор
Корнеліус, вдягнений у темний плащ із капюшоном, стояв у головах ліжка, тримаючи у
руці ліхтар. Каспіан, що одразу ж пригадав їхню розмову, хутко зіскочив із ліжка й
натягнув на себе першу-ліпшу одежу. Хоч літо вже було у розпалі, надворі стояла не
по-літньому прохолодна ніч, і Каспіан навіть зрадів, коли наставник накинув йому на
плечі плащ на кшталт того, у який був убраний сам, а на ноги натягнув пару теплих
м'яких капців. За мить ледь помітні у своїх темних шатах наставник та учень уже
нечутно пробиралися палацовими переходами.
Здолавши чимало похмурих переходів та сходинок, через низенькі дверцята вони
нарешті піднялися на оглядовий майданчик однієї зі сторожових веж. З одного боку від
неї простягнулася парапетна стіна з бійницями, а з іншого майже прямовисно спадав
крутий дах; під ними таємничо мерехтів темний густий палацовий сад, а десь над
головою, у глибокому синьому небі, миготіли далекі зорі та блідим сяйвом світився
місяць, а за кілька кроків вони опинилися перед дверима, що вели до Головної вежі, –
доктор Корнеліус нечутно їх прочинив, і крученими сходами вони попрямували нагору
вежі. Каспіан навіть дух затамував від хвилювання – йому й близько не дозволяли
наближатися до тих сходів.
Довгі гвинтові сходи вивели їх на вершечок вежі, і Каспіан аж охнув, як побачив
навколишню красу. Далеко-далеко праворуч темніли невиразні обриси Західних гір,
ліворуч – зміїлась срібна стрічка Великої ріки. Навколо стояла така дзвінка тиша, що
можна було почути шум водоспаду на Бобровій греблі за милю з гаком від палацу. На
сході принц помітив дві зорі, такі яскраві, що не помітити їх було неможливо, – вони
сяяли, немов два невеличкі місяці. І майже торкалися одна одної.
– Чи вони зіткнуться? – зі страхом та благоговінням запитав принц.
– Ні, любий принце, – заспокоїв його доктор; він також розмовляв ледь чутним
шепотом. – Їхні небесні високості не схиблять у фігурах своїх танців. Зустріч цих двох
планет ознаменує поворот на краще для багатостраждальної Нарнії. Тарва, князь
Перемоги, вітає Аламбіль, княгиню Миру… Вони зійдуться бік-о-бік для того, аби знову
розійтися.
– Шкода, що за деревами майже нічого не видно, – зауважив Каспіан. – Треба було
піднятися на Західну вежу – хоч вона й не така висока, а от дерев там менше.
Кілька хвилин доктор Корнеліус мовчки спостерігав за планетами. Нарешті він
глибоко зітхнув та повернувся до Каспіана.
– Що ж, – промовив він, – ось ви і побачили те, що вже не побачить жоден із ваших
сучасників… Ви мали слушність, зауваживши, що спостерігати за планетами нам було
б краще із Західної вежі, та у цієї вежі є кілька беззаперечних переваг…
Каспіан підвів очі на наставника, утім, обличчя доктора приховував капюшон.
– Перевага цієї вежі в тому, що під нами шість порожніх кімнат та довгі сходи, а
двері, що ведуть угору, – на запірці, тому підслухати нас буде неможливо.
– І ви зможете розповісти мені те, що до того приховали? – зрадів Каспіан.
– Так, мій принце, – відповів доктор, – але пам'ятайте: розмова наша має
залишитися у таємниці.
– Обіцяю вам, наставнику! – поклявся Каспіан. – Будь ласка, далі!
– Що ж, слухайте… Усе те, про що розповідала вам ваша няня, зовсім не казки, а
справжнісінька правда. Нарнія – не батьківщина заморців і навіть не батьківщина
людей. Споконвіку ці землі були країною Аслана, країною звірів, що вміли говорити,
країною наяд і дріад, фавнів і сатирів, гномів і велетнів, богів і кентаврів. Із ними і
воював ваш пращур, Каспіан Перший, ватажок заморців! І це саме через вас, через
заморців, заніміли ручаї, дерева та звірі, не стало сатирів і фавнів, а ви намагаєтеся
винищити навіть саму пам'ять про них! Недарма король забороняє не те що говорити, а
й навіть думати про Стародавню Нарнію!
– Якби ж того тільки не трапилось! – забідкався Каспіан. – Хоча я й радий, що все
то правда, яка б гірка вона не була.
– Багато хто з вас потайки вважає так само, – зауважив Корнеліус.
– Як дивно ви говорите, докторе: що ви маєте на увазі, коли говорите "з вас"?
Зрештою, ви й самі заморець! – вигукнув Каспіан.
– Гм, невже я схожий на заморця? – гмикнув доктор.
– Ну, гаразд, хай ви не заморець, то принаймні людина… – вже не так упевнено
зауважив Каспіан.
– Та хіба? – низьким голосом повторив доктор, відкидаючи капюшон, щоб Каспіан
міг краще розгледіти його обличчя у яскравому місячному сяйві.
І в яскравому місячному сяйві Каспіана осяяла здогадка – зненацька він зрозумів
те, що й так немовби впадало в вічі й разом із тим вислизало від розуміння, про що він
мав би здогадатися ще дуже давно, адже доктор Корнеліус не ховався, а навпаки, увесь
час був на виду. За людськими мірками доктор Корнеліус був занадто малорослий,
занадто гладкий та носив занадто довгу бороду. І тут дві думки промайнули у голові
Каспіана майже одночасно. Одна жахлива: "Він не людина, він гном, справжній гном, і
він привів мене сюди, щоб убити!", а друга – радісна: "Адже це чудово, що він гном,
справжній гном, нарешті я бачу справжнього гнома!"
– Що ж, бачу, ви нарешті здогадалися, – розвіяв залишки сумнівів Корнеліус. – Чи,
точніше сказати, майже здогадалися. Бо я гном лише наполовину. У моїх жилах тече і
людська кров, від матері. Після поразки у великій битві багато хто з гномів утік, аби
потім змішатися з заморцями та до скону прикидатися людьми, збриваючи бороди та
не показуючись на людях без взуття на високих підборах. Я один із тих гномівнапівкровок, і коли ще десь на землі залишилися справжні гноми, вони – закладаюся –
безсумнівно нарекли б мене зрадником. Та ніколи за довгі віки не забували ми про наш
народ та ті дні, коли Нарнія була вільною, а її мешканці – щасливими.
– Мені так шкода, докторе! – палко скрикнув Каспіан. – Але… але ж не моя у тому
провина.
– Я вас і не звинувачую, мій любий принце. Я кажу це тому, що, по-перше, важко
носити на серці ярмо спогадів, не маючи можливості поділитися ними з іншим, – моє
старе серце береже ті спогади так давно, що воно б зупинилося, коли б я не поділився
ними з вами. А по-друге, я сподіваюся, що коли-небудь, коли ви станете королем, ви
допоможете нам, бо хоч ви й заморець, та ви на нашому боці, чи не так?
– Так, так, звичайно, так! Але як я зможу вам допомогти? – запитав Каспіан.
– По-перше, ви будете ласкаві до тих жалюгідних залишків мого народу, що ще
залишилися на цій землі. А по-друге, ви зможете відшукати вчених магів і чарівників,
що спробують пробудити поснулі дерева, якщо тільки вони не заснули навік. Ну, а потретє, ви можете розіслати гінців і розвідників у найвіддаленіші куточки нарнійських
земель, де, можливо, ще збереглися фавни і звірі, що вміють розмовляти, чи навіть мої
нещасні родичі!
– Невже ви думаєте, що є ще хтось живий?
– Хтозна, хтозна… – гірко зітхнув доктор. – Іноді мені здається, що вже нікого не
лишилося. Адже все своє життя я шукаю їхні сліди. Часом мені навіть ввижається, що я
чую, як у горах б'ють барабани гномів, – так гноми сповіщають один одному важливі
новини. А іноді, коли ніч заставала мене в лісі, у відблисках багаття серед дерев мені
бачилися танці фавнів і сатирів, та, продравшись крізь ліс до заповітної галявини, я
ніколи нікого там не знаходив… Нерідко я впадав у відчай, але щось невимовне раз за
разом пробуджує в мені нові й нові надії. Хтозна… Хай там що, та я сподіваюся, що ви,
мій принце, будете королем не гіршим за Пітера і принаймні не будете таким, як ваш
дядько!
– Тож усі ті розповіді про королів та королев і про Білу Чаклунку – теж правда? – не
втримав здивованого вигуку Каспіан.
– Аякже! Правління короля Пітера, короля Едмунда та королев Люсі та Сьюзан
справедливо можна назвати золотою добою Нарнії. І нехай то було давно, та країна, як
бачите, їх не забула.
– Вони жили тут, у цьому замку?
– Що ви, мій принце! Замок, що його король Міраз зве своїм, з'явився недавно. Його
побудував ваш прапрадід. А сини Адама та доньки Єви, зведені на престол самим
Асланом, жили далеко-далеко звідси, у замку під назвою Кейр-Паравель. Ніхто з нині
живих людей ніколи не бачив того благословенного місця, і, можливо, на тому місці
тепер і руїн не знайти. Єдине, що відомо, – те, що замок цей стояв у гирлі Великої ріки
на самому березі моря.
– Брр! – навіть здригнувся Каспіан. – Учителю, та це ж згубні місця! Там, у
моторошних Чорних лісах, мешкають самі… самі… самі примари!
– Ваша високість повторює те, що чув від людей, – похитав головою доктор. – Та то
все вигадки й плітки. Нема там ніяких потерчат чи примар. Чутки про них пустили
заморці, що страшенно боялися моря, бо у всіх легендах саме звідти приходить Аслан.
Вони не бажали ані самі наближатися до нього, ані когось до нього підпускати. Тож
вони дали порости узбережжю густими лісами, аби ті відрізали людям шлях до моря.
Через сварку з деревами вони з тих пір остерігаються лісів. Їм ввижається, ніби там
повно примар. А королю та іншим придворним і тим, хто вірить у всі ті чутки і хто
сприяє їх поширенню, спокійніше, коли вони певні того, що ніхто в Нарнії не
наважиться вийти до берега та глянути на море у бік країни Аслана, туди, де сходить
сонце, на східний край землі.
Він змовк, і на кілька хвилин запала глибока тиша. Отямившись, доктор Корнеліус
мовив:
– Ходімо! Пізно вже, час до ліжка.
– Може, ще трохи поговоримо? – попрохав Каспіан. – Здається, я міг би годинами
розмовляти про давні часи і нітрохи не втомився б.
– Ні, вже час! Не варто, аби нас розшукували, – похитав головою доктор Корнеліус.
Розділ 5
Пригоди принца в горах
Після того випадку Каспіан та його наставник вели ще не одну таємну бесіду на
оглядовому майданчику Головної вежі. Що більше Каспіан дізнавався про Стародавню
Нарнію, то дужче його захоплювали думки та мрії про сиву давнину й палка жага того,
аби повернулися ті давні-прадавні часи. Можна сказати, що весь його вільний час
протікав у мріях про минуле. Проте вільного часу в нього залишалося не так уже й
багато, бо королю було завгодно, аби вихованням його високості зайнялися серйозно.
Ось чому принцу довелося навчитися битися на мечах та триматися в кульбаці, плавати
та пірнати, стріляти з лука, вистежувати оленя та білувати тушу, а також грати на
флейті та лютні. Але й це ще не все! Крім того, його величності викладали спеціальні
предмети (які так і кортить написати з великої літери), ось вони: Каліграфія, Риторика,
Геральдика, Версифікація (або складання віршів, не плутати з Фортифікацією, що є
наукою про зведення укріплень), Історія, Основи права, Лікарювання, Алхемія та
Астрономія (не плутати з Гастрономією). А от щодо Магії, то принц засвоїв лише
загальну теоретичну її частину, бо практична магія, зі слів доктора Корнеліуса,
заняття, що принцам не личить. "Я от і сам, – визнав він, – не дуже обізнаний із
практичною магією, а всі мої скромні досліди здебільшого належать до галузі
звичайного гіпнозу". Щодо Навігації ("мистецтва ґречного та героїчного", як
висловився доктор Корнеліус) думки наставника та короля не збігалися: Міраз не
схвалював любов до моря і мореплавство не заохочував. Оскільки слово короля було
вирішальним, то Навігацію довелося облишити.
Та, окрім обов'язкової програми, завдяки доктору Корнеліусу Каспіан навчився і
того, чого в підручниках не навчають: дивитися і бачити, слухати та чути, а це,
погодьтесь, не одне й те саме. Наприклад, у дитинстві він ніяк не міг зрозуміти, чому
йому так не до вподоби його тітонька, королева Гонорілья. Але тепер він придивився до
неї і зрозумів, що справа в тому, що самій тітоньці якщо хтось і до вподоби, то тільки
вона сама. Когось вона не любила більше, а когось – менше, от і вся різниця.
Прислухаючись до розмов, які він раніше пропускав повз вуха, та приглядаючись до
людей, яких раніше не помічав, Каспіан зрозумів, як погано живеться підданим короля
Міраза: податі були високими, закони суворими, а сам Міраз був злим, жорстоким і
безжалісним.
Швидко промайнули роки навчання, та довчитися Каспіану не судилося, і ось чому:
одного ранку, несподівано для самої себе, королева Гонорілья зненацька відчула, що їй
якось зле, й одразу ж зчинилася страшенна веремія: палац заполонила юрба лікарів,
цілителів, знахарів та шептух; по різних закутках пліткували придворні дами і
кавалери, а сама Гонорілья вимагала то того, то сього, а то невідомо чого. А трапилося
усе це на початку літа. І от якось уночі, у самий розпал палацової метушні, Каспіан
прокинувся від того, що його настирливо термосив доктор Корнеліус.
– У нас буде урок астрономії? – спитав Каспіан, потираючи очі (так змовницьки
вони називали свої таємні бесіди).
Та доктор приклав пальця до вуст:
– Тихіше, принце! Довіртеся мені та робіть тільки те, що я скажу! Швидко
збирайтеся – на вас чекає довга дорога!
Каспіан дуже здивувався, та він звик довіряти своєму наставнику, тому питань не
задавав. Без зайвих слів він вдягнувся, і доктор простягнув йому дорожню торбу.
– У передпокої ми зберемо рештки вечері зі столу вашої високості, – шепнув йому
доктор.
– Але там мої камердинери, – занепокоївся Каспіан.
Та доктор лише всміхнувся.
– Можливо, я і посередній маг, та навіть і мого вміння вистачило, аби вони
послухались та дали хропака.
Затамувавши дух, принц навшпиньки прослідкував за доктором, та пересторога
виявилась зайва: у передпокої, як він і очікував, два камердинери – як і обіцяв доктор –
міцно спали. Як на те, доктор навіть виявив зайву скромність: розвалившись у кріслах,
обидва хропіли, та так гучно, що, здавалося, між ними відбувається змагання – хто кого
перехропе. Доктор Корнеліус поклав у торбинку залишки холодного курчати, кілька
окрайців хліба, кусень оленини, яблуко та флягу старого елю. Торбину він припасував
Каспіану за плечима на кшталт усім відомого шкільного ранцю.
– Не забудьте свого меча, принце! – нагадав він.
– Авжеж! – упівголоса відповів Каспіан.
– Добре! Тоді накиньте цього плаща, щоб ніхто не побачив ані меча, ані торби і не
здогадався, що ви зібралися в дорогу. Тепер підіймемось на Головну вежу – я маю вам
дещо розповісти.
У мовчанні вони пішли на верхній ярус вежі (стояла темна похмура ніч, ніяк не
схожа на ту, коли вони спозирали зустріч планет Тарви й Аламбіль), і доктор мовив:
– Настав час, коли вам, мій любий принце, краще забути про навчання та шукати
свою долю у світі широкому, подалі від королівського замку. Ваше життя у смертельній
небезпеці!
– Але чому?
– А тому, мій принце, що ви і є справжній та законний король Нарнії, Каспіан
Десятий, єдиний син і спадкоємець Каспіана Дев'ятого, хай будуть довгими ваші літа!
І Каспіану на подив наставник опустився на одне коліно й поцілував йому руку.
– Що ви, вчителю! Що все це означає? – зніяковів Каспіан.
– Невже ви досі не здогадалися, – правив далі доктор, – про те, що давно відомо
кожному в цім королівстві, і навіть не спитали у мене! Чому ви, син короля Каспіана,
аж ніяк не король? А я б вам відповів, що все це через те, що владу в королівстві позлодійськи захопив ваш рідний дядько Міраз. На початку свого правління він навіть і не
вдавав із себе законного короля, а скромно величав себе "лордом-протектором" й
опікуном вашої високості. Та коли ваша матінка, тоді ще королева (єдина з заморців,
що була добра до мене), померла, він один за одним позбувався тих лордів, хто пам'ятав
та любив вашого батька. Белізар і Ювілас загинули від буцімто випадкових стріл на
полюванні. Славних воїнів із родини Пасаридів відправили до північних кордонів
битися з велетнями, й усі вони, не дочекавшись жодного підкріплення, полягли у
нерівній боротьбі. Звинувативши Арліана й Ерімона, як і багатьох інших, у державній
зраді, Міраз влаштував над ними суд чи, краще сказати, судилище, на якому судді, ним
особисто призначені, не вагаючись, засудили їх до страти. Двох братів Бівердам він
оголосив не сповна розуму й запроторив до божевільні. Наостанок сімох
найблагородніших лордів, які щось тямили в мореплавстві, він умовив спорядити
кораблі та пливти на пошуки невідомих земель туди, де закінчуються води Великого
Східного океану, де до того не бував ще жоден заморець. Що ж, як він і розраховував,
ніхто з них так і не повернувся додому. Тож не залишилось нікого, хто міг би стати на
захист зневажених прав вашої величності. А придворні підлесники та підлабузники (за
його повчанням), трясучись зі страху за свої шкури, наперебій благали його стати їхнім
королем. І горе було тому, хто благав недостатньо палко. Міраз для годиться
повідмовлявся та, зловтішаючись подумки, погодився.
– Наставнику, невже Міраз збирається позбутися й мене?
– Саме так, мій принце.
– Чому ж він тоді не зробив цього раніше? Яка в мені йому загроза?
– Дві години тому відбулася подія, що неминуче впливає і на вашу долю. У королеви
народився син.
– Це дуже добре, проте я аж ніяк не розумію, як це стосується мене?
– Не розумієте?! – вразився нетямущості Каспіана наставник. – Невже уроки з
історії та політики вас нічому не навчили? Це ж ясно-яснісінько: до того часу, доки в
Міраза не було спадкоємця, мій принц влаштовував його, бо саме ім'я Каспіан
допомагало зберігати єдність заморців у чужій, ворожій для них землі. Але тепер, як у
нього є син, навіщо ж йому передавати свій трон чужій для нього людині? Тепер ви
йому на заваді, тож він позбудеться вас так само, як позбувся всіх, хто ставав йому на
шляху.
– Не може того бути! Ви гадаєте, він хоче мене… вбити? Ви ж це маєте на увазі?
– Саме так, – відповів доктор та, не змінюючи виразу обличчя, і від того ще
суворіше додав: – Бо саме Міраз убив вашого батька.
У Каспіана запаморочилося в голові, він хотів було щось сказати, та не зміг.
– Коли-небудь я, можливо, ще розповім вам про це. Але не тепер. Бо в цю мить вам
треба тікати звідси. І якнайшвидше! – привів його до тями доктор Корнеліус.
– Ви йдете зі мною? – спитав Каспіан.
– Ні, мій принце. Вистежити двох удвічі легше, ніж одного. Наберіться мужності та,
не гаючи ані миті, вирушайте в путь! Вам треба встигнути перетнути південний кордон
і потрапити до Древляндії, володіння короля Наїна. Він вас не видасть!
– Невже ми більше не побачимось? – наостанок спитав Каспіан, і голос його
затремтів.
– Треба вірити в краще, мій королю, – відповів доктор. – Не залишилося в мене на
всій землі жодної рідної душі, окрім вас, і я зроблю все, аби вам допомогти, бо я хоч
який є, а все ж таки маг. Та тепер усе вирішує час! А це вам у дорогу: капшук із
золотом, що, звичайно, мізерно мало порівняно з тими багатствами, що належать за
правом вашій величності, а це… – доктор поклав Каспіану в долоні якусь річ, що
неможливо було роздивитися у темряві, та яка навпомацки здалася Каспіану
мисливським рогом, – …це найдорогоцінніший з усіх скарбів, що залишилися в Нарнії з
часів короля Пітера. Скільки пригод чатувало на мене, скільки марних заклять
спробував я у пошуках рога на світанні днів своїх. І тепер передаю його вам. Це
зачарований ріг королеви Сьюзан. Вона залишила його в Нарнії, коли наприкінці
золотої доби покинула ці землі. Його магічна сила ось у чому: коли він засурмить, то,
де б ти не був, до тебе обов'язково прийде підмога. Яка саме – про те мені невідомо.
Може статися, що ріг викличе саму королеву Сьюзан, а може, й королів Пітера та
Едмунда, може, й усіх чотирьох, а то й – хто знає? – і самого Аслана. Візьміть цей ріг,
але запам'ятайте: сурмити в нього можна лише раз, коли іншого виходу вже немає. А
тепер ходімо. Хвіртка в закутку саду відчинена, біля неї ми і розпрощаємось.
– А чи не взяти мені зі стайні коня?
– Ваш вірний Булат уже під кульбакою на припоні біля хвіртки.
Поки вони спускалися крутими східцями башти, Корнеліус дав ще чимало порад, а
Каспіан, хоч і розумів, що всі їх не запам'ятає, намагався запам'ятати якомога більше.
Ледве чутно скрипнувши дверима, наставник та його учень вийшли до саду: міцний
потиск рук, привітне іржання Булата – і король Каспіан Десятий полишив замок своїх
пращурів. Озирнувшись на скаку, він побачив яскравий феєрверк на честь народження
нового принца.
Усю ніч до світанку Каспіан скакав на південь, тримаючись манівців, просік та
лісових стежок, доки не опинився на південному кордоні королівства. Він сподівався,
що навряд чи його відсутність помітять до сніданку, та тутешніх доріг він не знав, тому
тепер легкою риссю трусив уздовж головного південного шляху. Булат був збуджений
раптовою дальньою подорожжю так само, як і його хазяїн, а Каспіан, який іще вчора
міг розридатися на плечі у наставника, тепер почувався і сильним, і хоробрим, і, ніде
правди діти, навіть щасливим. Він і справді відчував себе королем Каспіаном, що летить
назустріч неймовірним пригодам із мечем на лівому боці та чарівним рогом королеви
Сьюзан на правому. Тим часом розвиднилося, і світанок приніс із собою рясну мряку,
крізь завісу якої проступали незнайомі похмурі ліси, вересові пустирі та сині гори.
Каспіану подумалося: який великий і неосяжний є цей світ і як легко у ньому
загубитися, і він знову відчув себе маленьким хлопчиком, якому до того ж загрожує
небезпека.
Коли вже розвиднилося, Каспіан з'їхав із дороги в ліс, знайшов галявинку, що
поросла моріжком, розпріг Булата й пустив попастись. Сам він вдовольнився холодною
куркою і запив її елем, після чого його одразу схилило до сну.
Прокинувся він далеко пополудні від якогось тривожного відчуття, перехопив
оленини, накинув на Булата узду і знову вирушив у дорогу, все далі й далі на південь,
тримаючись осторонь великих шляхів. Місцевість ставала горбкуватою, дедалі частіше
Булату доводилося підійматися вгору і чимдалі рідше – спускатися вниз. Із пагорбів
Каспіан бачив попереду чорні гори, що стриміли дедалі вище і тепер заступали увесь
круговид. Він навіть дістався ближніх відрог, коли посутеніло. Зараз здійнявся вітер,
вітер нагнав чорні хмари, спалахнула блискавка, пророкотав грім, і землю накрила
злива. У сяйві спалаху Каспіан встиг роздивитися вікові сосни, що, здавалося,
простягали свої лапи до нього, і одразу ж згадав няньчині розповіді про живі дерева. А
наступної миті його охопив майже тваринний жах: він пригадав, що він заморець, а
заморці деревам найзаклятіші вороги – саме заморці від остраху перед лісовими
мешканцями вирубували ліси де тільки могли, і хоч Каспіан за все своє життя ані
зрубав, ані зламав жодне деревце, сосни могли того й не знати.
Скоріш за все, так воно й було. Вітер перетворився на справжній буревій, бір
навкруги аж стогнав і скрипів, віття сікло обличчя, а суччя так і шукало нагоди
скинути вершника на землю. Зненацька за спиною пролунав страшний тріск, і на
стежину, мало не зачепивши Булата, впала вікова сосна. "Спокійно, Булате, спокійно!"
– гладячи шию коневі, спробував заспокоїти його Каспіан, хоча у самого жижки аж
дрижали. Щойно вони були на волосинці від загибелі. Та небезпека ще не минула. Ще
один спалах осяяв ліс – на якусь мить стало ясно, мов удень, та майже одразу рокіт
грому навпіл розітнув небеса. Булат став дибки та понісся уперед, не розбираючи
шляху. І хоча Каспіан був неабияким вершником, стримати переляканого Булата йому
забракло сил. Якийсь час він ще тримався у кульбаці, хоча добре розумів, що у цих
шалених перегонах врятувати його може лише диво. Диво й трапилося. Дерево за
деревом виростали сосни із грозової пітьми, і зіткнення здавалося неминучим, як
раптом щось тюкнуло Каспіана по голові (занадто зненацька, аби навіть він встиг
відчути біль), і, втрачаючи свідомість, хлопець упав на мокру землю.
Каспіан повільно приходив до тями, у голові гуло, руки-ноги вкривали синці, на
ньому не було живого місця. Десь поблизу палало багаття і звідти долинали голоси.
– Доки воно не очухалося, треба вирішити, що з ним робити, – просипів перший
простуджений голос.
– Як що? Позбутися та й годі, – дуже спокійно, і від цього зловісно, запропонував
другий. – Якщо його залишити, воно, чого доброго, пуститься навтіки, а потім піде і всіх
нас, голки-вовки, видасть!
– Ні-ні, так не можна, – заперечив третій. – Треба було або позбавитися від нього
одразу, або залишити там, де знайшли. А то що ж виходить: принесли, перев'язали, а
потім, рак-неборак – і гаплик? Дуже ґречно повелися з гостем, що й сказати!
– О, добрі люди, – простогнав Каспіан, – не знаю, що ви вирішите робити зі мною,
та, благаю вас, будьте милосерді до мого бідного коня.
Біля багаття тільки гмикнули, а потім перший не дуже ввічливо просипів:
– Еге ж, шукай вітру в лісі! Твій бідний кінь почухрав світ за очі задовго до того, як
ми тебе знайшли. Навіть сліду не залишилось – усе зливою змило.
Тепер, коли Каспіан прийшов до тями, він помітив, що голос, який здавався йому
простудженим, насправді був сиплим від природи. Але чути такі голоси раніше йому не
доводилось.
– Еге-гей, – застеріг того інший голос, – не дуже довіряй солодким промовам, бо
бач, як воно заспівало, а ти вже й вуха розвісив! Ні, кажу я вам, треба його – тюк! – і
все, а чого з ним панькатись!
– Ех, тобі б лише "тюк" та "хек"! Мені аж соромно за тебе, Нікабрику, равликимуравлики! Та якщо вже ми його врятували, мусимо його і на ноги поставити, – як
гадаєш, Трюфеліно?
– А я гадаю, що перш за все треба дати йому води, – обізвався найближчий до
Каспіана голос, що належав, судячи з усього, Трюфеліно.
Темна тінь наблизилася до Каспіана. Він відчув, як хтось підсуває руку йому під
голову. І, як здалося йому, рука була у хутряній рукавичці, а сам Трюфеліно – у теплій
ворсистій шубі зовсім не за сезоном. У нечітких обрисах його фігури теж було щось
дивне: чи то високо підняті плечі, чи то завелика голова, чи то занадто видовжений
ніс? Аж раптом у багаття хтось підкинув суху гілку, і у виблиску Каспіан помітив, що й
обличчя у добродія теж якесь не те, не зовсім звичне… волохате, та ще й із білими
смужками. "Напевно, маска, – заспокоїв себе Каспіан. – А може, в мене почалася
лихоманка, от і ввижається різна маячня". Утім, розмірковувати довго Каспіану не
довелося: біля його вуст з'явився кухоль із гарячою солодкуватою рідиною. Обпікаючи
собі язика, він припав до нього. У вогнище підкинули оберемок хмизу, полум'я
здійнялося вгору, і Каспіан аж зойкнув від несподіванки: обличчя перед ним виявилося
зовсім не обличчям, а справжньою борсучою мордою.
Заради справедливості тут треба зауважити, що ця сама, з дозволу сказати, борсуча
морда, попри зовнішню схожість, усе ж помітно відрізнялася від інших борсучих морд,
що траплялися Каспіану до того дня. По-перше, вона була набагато більшою, по-друге,
виказувала рідкісну доброзичливість, по-третє, випромінювала розум і кмітливість. І
нарешті на ній просто було написано, що вона сидить на плечах у того, хто має дар
мови. Тому таку морду і справді можна було сміливо назвати обличчям. У полум'ї
багаття Каспіан встиг помітити, що сам він лежить на підстилці з вересу в дальньому
закутку печери, а ближче до виходу, коло багаття, розташувалися двоє, що на вигляд
були більш-менш "людяними": обоє товстенькі коротуни, страх які кошлаті й бородаті,
але водночас вони чимось нагадували доктора Корнеліуса. Каспіан одразу здогадався,
що перед ним ті самі "тубільні гноми", про яких йому розповідав доктор. Він зрозумів,
що натрапив на залишки принаймні одного з тих племен, що колись населяли
Стародавню Нарнію. Тут в очах у нього знову все попливло та запаморочилось у голові.
За наступні кілька днів Каспіан навчився розрізняти поіменно усіх мешканців
печери. Найстаршим і найдобрішим до нього був борсук на прізвисько Трюфеліно. Своє
прізвисько він здобув завдяки надзвичайному навіть серед борсуків нюху на трюфелі,
як би глибоко ті не ховалися. Таке вміння багато чого було варте, тому насправді повне
його прізвисько було Мисливець за Трюфелями, він пишався ним, але відгукувався й на
скорочене Трюфеліно або навіть Трюф. Гном, який був ладен зробити Каспіану "тюк! – і
все", звався Нікабриком. Він завше ходив похмурим, понурим і чимсь невдоволеним.
Про себе Каспіан охрестив його Чорним Гномом, бо в нього була чорна, немов смола,
борода та чорна, немов смола, густа грива, що жорсткістю не поступалася конячій. Не
треба бути великим докою в фізіогномиці, аби зрозуміти, що саме у Нікабрику є для
нього найбільша загроза.
Третім мешканцем печери був Рудий Гном (так, знову ж таки про себе, назвав його
Каспіан, бо вогненно-рудим волоссям він нагадував лиса). Цього гнома звали Тиквік, і
якщо він зрідка на когось сердився, то вимагав, щоб до нього зверталися на ви. Після
такого попередження будь-яка сварка зазвичай згасала і переходила в дружню
дискусію.
У перший вечір, коли Каспіан зміг підвестися зі свого вересового ложа, Нікабрик,
ні сіло ні впало, знову завів стару пісню.
– Час нарешті вирішити, що нам робити з людською істотою! Ви, либонь, думаєте,
що вчинили шляхетно, коли завадили мені його чикнути, щоб він і цвірінькнути не
встиг. Авжеж! Ви ж і самі розумієте, що випустити його звідси не-мож-ли-во, інакше
воно піде і видасть усіх нас: із тельбухами, рогами, ратицями, хвостами і навіть, як це
не сумно, – з бородами. Доведеться тримати його в полоні до кінця його днів. А я аж
ніяк не впевнений, що просидіти все своє життя в полоні краще, аніж чик – і все! Адже
що таке життя в полоні? Це ж суцільна мука, на яку навіть дивитися без сліз не
можна… То невже ми з вами дозволимо, аби в нас на очах промучилося все своє життя
створіння? Нехай навіть воно й людина. Що швидше ми позбавимо його мук, тим ліпше
для нього самого!
– Їжачки-пижики-жолуді-рижики-шишки-смола-скипидар! – напустився на
побратима Тиквік. – Як тобі не соромно, Нікабрику! Людина зовсім не винна, що
розбила собі голову коло нашої нори. І на зрадника він зовсім не схожий!
– О, добрі гноми, – звернувся до них Каспіан, – ви ж навіть не спитали, чи хочу я
додому. То ось – додому я ніяк не хочу! Зате я з радістю залишився б із вами, коли на те
ваша ласка…
– Сміх та й годі, цюкну-грюкну! – похмуро хрокнув Нікабрик. – Ти ж людина, до того
ж заморець, а отже, одразу побіжиш до таких, як і ти!
– Та в тому-то й справа, що додому мені шляху немає! – вигукнув Каспіан. – Коли
бажаєте знати, то я саме рятувався від нашого короля, і якщо ви мене вб'єте, то, в
першу чергу, зрадіє саме він!
– Ось так-так! Це треба ж! – здивувався Трюфеліно.
– Ось так еники-беники! – не втримав подиву і Тиквік. – Що ж ти накоїв, щоб у
такому юному віці стати ворогом самого Міраза?
– Річ у тому, що король Міраз – мій дядько… – почав був Каспіан. Та не встиг він
договорити, як Нікабрик схопився на ноги і витягнув кинджал. Коли б вчасно на
допомогу не встигли Тиквік із Борсуком, уся історія Нарнії могла обернутися поіншому. Але вони, хоч і не думали про історію, в цю коротку мить здійснили воістину
історичний вчинок – повисли на плечах у Чорного Гнома, повалили його і всілися
верхи.
– Пустіть мене! – горлав Нікабрик. – Ви що, подуріли? Це ж шпигун! Заморець!
Змовник! Міразів небіж! Пу-у-у-стіть!
– Заспокойся, Нікабрику, – навперебивки умовляли його Тиквік і Трюфеліно. – Ану,
пообіцяй-но нам, що поводитимешся як годиться! Чи й далі так сидітимемо?
Марно посіпавшись, Нікабрик змушений був скоритися. Тоді Тиквік і Борсук злізли
з нього і попросили Каспіана продовжувати. Коли хлопець закінчив свою розповідь,
якийсь час усі мовчали.
– Мабуть, це найдивовижніша оповідь з усіх, що мені доводилося чути, – зрештою
промовив Тиквік.
– Ось це мене й насторожує! – похмуро зауважив Нікабрик. – У цій історії мені не
подобається абсолютно все, від першого слова до останнього! Мені, наприклад,
страшенно не до вподоби, що серед людей досі ходять про нас чутки – бач, які
пам'ятливі! Що менше про нас знають, то спокійніше нам живеться! А няня?! Ох, уже
мені ті няні: ну, просто біда з ними! І що мені особливо не подобається в нянях, так це
їхній довгий язик! Я як розумію? Коли вже тебе не питають, то й мовчи собі в хустинку!
А вони – так і силкуються, так і вичікують нагоди вибовкати все, що їм відомо. А відомо
їм, на жаль, багато чого, що мені, до речі, теж не подобається. Але годі про няню –
краще поговорімо про доктора, про якого насправді й говорити нічого! Зрадник, і цим
усе сказано. Мені навіть слухати про нього було гидко! Ненавиджу зрадників! Навіть
більше, ніж людей! – Тут він кинув виразний погляд у бік Каспіана. – Добром все це не
обійдеться, поминіть моє слово!
– А про це вже нехай судять ті, кому видніше! – втрутився Трюфеліно. – Тобто ми,
борсуки. Ви, гноми, змінюєтеся майже так само швидко, як і люди, тому вам так само,
як і людям, властиво забувати про минуле. А я звір і, більш того – борсук, а борсуки
змінюються повільно, живуть вони так само, як жили їхні пращури; подій у них мало, і
тому пам'ять – ох, яка довга! І ось що скажу вам я, борсук: зустріч із Каспіаном обіцяє
нам удачу! Каспіан – законний король Нарнії, а ми – її споконвічні жителі;
вважатимемо, що король саме повернувся до свого народу! Ви, гноми, може, й не
пам'ятаєте, а от я пам'ятаю, що тихо-мирно в Нарнії було лише тоді, коли Нарнією
правили діти Адама на чолі з Пітером.
– Ох, і хитрий же ти лис, тобто борсук! І все-то воно складно, все-то воно добре… Та
тільки не хочеш ти, щоб ми своїми руками передали людям те, що вони не змогли
завоювати силою? – обурився Тиквік.
– А от і ні! – заперечив Трюфеліно. – Землі Нарнії споконвіку наші. Кому, як не мені,
знати про це! Але правити ними може і повинна людина, і тільки людина. Ану,
згадайте, хіба не людину обрав королем Аслан?
– Ги-ги! – не те щоб розсміявся, а радше промовив Нікабрик.
– Хіба можна вірити в такі вигадки! – розвів руками Тиквік.
– І зовсім це не вигадки! – образився Борсук. – Ви просто ніяк не хочете зрозуміти,
що у звірів пам'ять куди довша вашої, і якщо звірі говорять, що, мовляв, був такий
замок Кейр-Паравель, а в ньому жили четверо синів і дочок людських і серед них
Великий король Пітер і правили вони Нарнією по честі і справедливості, то так воно і
було – звірі не дуритимуть! Ось чому я так само свято вірю в Пітера, як і в самого
Аслана.
– Саме так! – єхидно докинув Тиквік. – Ти піди знайди нам ще когось, хто б у наші
часи вірив в Аслана.
– О, будь ласка, – промовив Каспіан, – я вірю. І якщо раніше я ще сумнівався, то
тепер усі сумніви відпали. І скажу чому, приховувати не стану: якщо в компанії людей
завести розмову про Аслана, то, у кращому разі, вас піднімуть на сміх…
– Ось-ось, – уперше підтримав Каспіана Нікабрик.
– Але ті самі люди, що розсміялися б, почувши про Аслана, покотилися б з реготу,
якби комусь заманулося всерйоз розмірковувати про гномів або розумних звірів.
– Ну, це вже обурливо! – не витримав Нікабрик.
– Не сперечаюся, – погодився Каспіан, – проте я теж сумнівався в тому, що ви
існуєте, але я тут і розмовляю з вами. Виявилося, що казки про вас – не казки, а
чистісінька правда! Так кому ж я повинен вірити: няні й наставнику чи тим, хто вважає
вас пустими вигадками? Я вірю няні й наставнику. Бо вони вірять в Аслана.
– Чудово сказано, ваше величносте! – вигукнув Трюфеліно. – Ось вам моя лапа! Я
радий, що ви з нами і за нас. Хай живе наша Нарнія! Хай живе король Каспіан!
– Шарабан-барабан-шалабан-балабан! – закипаючи, мов чайник, напустився на
Трюфеліно Нікабрик. – Який ти ниткий, борсуче, за всіх розписуватися! Ти, борсуче,
хочеш – ображайся, хочеш – ні, але мене від твоїх слів просто верне. І що ти все
торочиш: "Ваше величносте, ваша величносте"?! Що це таке? Особисто я ніякого
короля Каспіана не знаю і знати не хочу! Може, Великий король Пітер і був людиною,
але він був зовсім іншою людиною, а не клятим заморцем, як цей. – Він кивнув у бік
Каспіана. – Я його наскрізь бачу: він, мабуть, і на звірів полював, та не від голоду, а
заради забави! Зізнавайся, чи так?
– Полював, – зізнався Каспіан. – Але то були дикі звірі…
– А це все одно, шарабан-барабан! – торжествуючи проголосив Нікабрик.
– А от і ні, от і не все одно! – заперечив Трюфеліно. – Ти ж і сам добре знаєш, що, на
жаль, звірі в Нарнії нині не ті, що були раніше… Нині це такі самі безсловесні й дурні
створіння, як, скажімо, в Остраханстві або в Заморії. Вони куди більше відрізняються
від нас, аніж гноми-напівкровки від чистокровних гномів…
Пропускати такий камінчик у свій город Нікабрик, зрозуміло, не збирався, і вони
ще довго-довго сперечалися, то повертаючись до суті розмови, то ухиляючись від неї,
але вирішальне слово в результаті лишилося за Тиквіком. Таким чином, Каспіан, поперше, залишився в печері й уже не боявся за своє життя, по-друге, більшістю голосів
його визнали законним королем Нарнії, і, нарешті, по-третє, саме так його вирішили
називати усім іншим, щойно він оклигається. Під іншими малися на увазі такі самі бідні
вигнанці, як наші двоє гномів і борсук.
Розділ 6
Вигнанці
Для Каспіана настали щасливі дні. Погожим літнім ранком, доки на моріжку ще не
висохла роса, обидва гноми, борсук і Каспіан залишили печеру й під покривом
тінистого лісу вирушили в дорогу до високої сідловини, що проглядала поміж двома
гірськими вершинами. Непримітною стежиною вони піднялися у гори і вийшли на
залитий сонцем південний схил. Перед ними далеко внизу розстилалися зелені долини
Древляндії, володіння короля Наїна.
– У першу чергу навідаймось до трьох Сонь, – мовив Тиквік.
По моріжку мандрівники з'їхали схилом на галявину й одразу ж опинилися біля
підніжжя самотнього крислатого дуба. Могутнє дерево знизу поросло мохом, а у
стовбурі зяяло велике дупло. Борсук ввічливо постукав лапою по стовбуру та
прислухався; у відповідь – ані мур-мур. Тоді він постукав іще, цього разу голосніше; у
відповідь заспаний голос пробуркотів:
– Ідіть собі геть! Шастають тут усілякі цілу ніч, спати не дають!
Та Борсук виявив упертість і постукав утретє. Тут уже мешканці дупла не
витримали: почувся гуркіт, який з переляку можна було сприйняти за невеличкий
землетрус, у стовбурі прочинилися двері та, блимаючи маленькими оченятами на
сонці, на галявині з'явилися троє заспаних кошлатих ведмедів. Цілу годину Трюфеліно
втовкмачував їм, хто такий Каспіан і чому, власне, вони прийшли, але спросоння ті
лише кивали головами й позіхали, та й так солодко, що дрімота охопила всіх присутніх.
Утім, хоча й позіхаючи, вони не лише визнали Каспіана нащадком Адама і майбутнім
королем, а ще й почоломкали його в обидві щоки (через те він увесь тепер був
заслинений ведмедями), а потім ще й подарували цілий жбан меду. Меду Каспіану не
хотілося (він узагалі не розумів, як ведмеді можуть їсти мед без хліба, та ще й зрання,
та ще й стільки), та відмовитись означало б образити гостинних господарів, тому він
лише мовчки кивнув. Потім гном і Борсук відвели хлопця до гірського ручаю, де під
їхніми співчутливими поглядами він вижлуктив майже всю воду.
Після візиту до трьох Сонь Трюфеліно повів усіх до тінистого букового гаю. А серед
гаю він задер голову до неба та щодуху погукав: "Ба-ла-бол-ко!". Каспіан ледве встиг
закинути голову, як у кронах буків замигтіла велика руда білка. Як і Трюфеліно, вона
виявилася значно більшою за своїх "німих" родичів, що мешкали у двірських садах, і
навіть одного погляду на неї вистачало, аби сміливо стверджувати, що, так само як і
Трюфеліно, вона є розумною істотою. Як невдовзі з'ясував Каспіан, питання полягало
не у тому, щоб умовити білку побалакати про те чи про се, а у тому, аби умовити її
помовчати хоч трохи – як і всі інші білки, Балаболка була надзвичайно балакучою і
могла молоти язиком із ранку до вечора, аби було з ким. Білка радісно привітала
Каспіана, швиденько виклала йому кілька дуже заплутаних лісових новин і
запропонувала горіх. Дещо ошелешений таким прийомом, Каспіан не зміг відмовитись,
і білка злинула так швидко, що Каспіан тільки очима її проводив. Та тут Трюфеліно
штовхнув його у бік.
– Відверніться, ваша величносте! Це вкрай непристойно! Серед білок негоже навіть
позирати у бік чужих запасів – що як подумають, буцімто ви збираєтесь їх поцупити! –
прошепотів він Каспіану на вухо.
Білка обернулася як раз і два, простягнула Каспіану горіх, і ледве Каспіан його
розлущив, одразу ж запитала, чи не стане юному королю у нагоді спритний вістовий,
який не лише прошмигне у будь-яку шпаринку, а ще й сліду після себе не лишить.
Гноми і Борсук дуже зраділи, що білочці запала у голову така чудова думка, щиро їй
подякували та одразу ж доручили оповістити усіх про Велику таємну нараду, яка
відбудеться увечері, а точніше опівночі, третьої ночі від сьогодні. "Та не забудь
попередити трьох Сонь, бо ми з ними якось оминули це питання увагою", – ледве встиг
з останнім напуттям Тиквік, як білку тільки й бачили.
Наступний візит належало зробити у Гримучий бір до семи братів. Задля цього
спочатку довелося повернутися до сідловини, потім обійти одну з верхівок зі сходу та
північним схилом спуститися до загубленої серед гір похмурої долини. У долині росли
крислаті смарагдові смерічки, поміж яких подекуди виднілися великі кругляки. То й
був Гримучий бір. Каспіан не допитувався, звідки така назва. Ледве він ступив у
долину, як відчув, що під ногами дрижить земля, а з-під землі долинає брязк, схожий
на віддаленний гуркіт грому. Тиквік попрямував до великого плаского кругляка,
розміром із велику діжку для дощової води, заплигнув зверху та потупотів ногами. На
превеликий подив Каспіана камінь поповз убік, відкриваючи чорний отвір, звідки
дихнуло жаром, піднявся пар і повалив чорний дим. Невдовзі дим розсіявся, і Каспіан
побачив, як із дірки вигулькнула чиясь голова. Навіть незважаючи на замурзаність її
власника, Каспіан одразу ж здогадався, що то має бути хтось із Тиквікової рідні. Та
попри родинні узи, на відміну від трьох ведмедів та Балаболки, гном довго придивлявся
з підозрою до Каспіана, перш ніж запросити до себе. Темними сходами всі спустилися
вниз, аж поки зненацька в очі їм ударило світло. Воно йшло від ковальського горнила.
Як виявилося, вони стояли в кузні. Збоку вглибині кузні дзюркотів підземний ручай. За
ковальськими міхами стояли два гноми, ще один – обценьками міцно тримав на ковадлі
розпечений до червоного металевий брус, а четвертий щодуху гамселив по ньому
важким молотом; а ще двоє вже витирали спітнілі лоби з маленькими ріжками
замасленою рогожкою та поспішали назустріч гостям. Утлумачити їм, хто такий
Каспіан, теж виявилося справою не з легких: вони не могли второпати, як таке може
бути, що він, хоча й заморець, так ще й принц, але їм не ворог, а навпаки – їхній ліпший
друг. Та коли всі сумніви розвіялися, вони всі як один проголосили: "Хай живе король!"
та піднесли всім воістину королівські подарунки: крицеві шоломи, кольчуги й
загартовані у ранковій росі мечі. А от Борсук попри усі вмовляння зовсім відмовився.
Він пояснив, що він є звір, а що скажуть про звіра, що нап'яв на себе усілякі залізячки,
аби зберегти свою шкуру. Звіру дані лапи, пазури, гострі зуби й прудкі ноги. А якщо
вже й ті не рятують, то таку шкуру, мабуть, і рятувати не слід. Ось чому звірі
обладунків не вдягають. А от Каспіан дивився і не міг надивитися на чудову роботу
підземних майстрів: порівняно з мечем семи братів-ковалів його власний меч,
викуваний найкращими заморськими зброярами, видавався жалюгідним і ламким, мов
сухий дрючок. Каспіан подякував гномам за подарунок, а гноми (усі вони, до речі, були
рудими, як і Тиквік) у свою чергу пообіцяли прийти на Велику раду.
Далі в горах за Гримучим бором, де кручі були крутішими, а скелі зубастішими,
лежала суха та безрадісна Чорна розколина, в одній із печер якої мешкали п'ятеро
чорних гномів. Каспіана вони зустріли теж стримано, без усілякої радості та врештірешт найстаріший із них міркував так: "Що ж, якщо він і справді супроти Міраза, то,
мабуть, варто його підтримати. Та чому б не визнати його королем, тим більше, що це
не важко?" Другий за віком із сумнівом подивився на Каспіана й додав, що трохи вище
за розколиною мешкає двійко-трійко лютих та жах яких страхітливих велетнівлюдожерів, а також справжнісінька відьма, така злюща та підступна, що спасу немає.
Так от, було б непогано переманити їх на свій бік. Якщо потрібно, він може їх туди
відвести.
– Ні, краще не треба! – вихопилось у Каспіана.
– Ні в якому разі! – обурився Трюфеліно. – На нашому боці нам таких не потрібно.
А от Нікабрик, навпаки, аж зрадів, та двома голосами проти одного вони взяли
гору. А Каспіан, здригнувшись, подумав: "Які ж іще жахливі істоти Стародавньої Нарнії
пережили вторгнення заморців і досі ховаються десь по лісах та по горах?"
На шляху від печери чорних гномів суперечка спалахнула знов.
– Ти зрозумій, що якщо у наших лавах опиниться усіляка погань, то як ми зможемо
розраховувати на Аслана? – втлумачував Нікабрику Борсук.
– Що там той Аслан, – відверто кепкуючи з Борсука, відгукнувся Тиквік, – куди
важливіше, аби ми могли розраховувати один на одного! Де там той Аслан – ще не
відомо, а от що б ви робили, якби не було мене?!
Борсук та Нікабрик лише знизали плечима.
– А от ви – ви вірите в Аслана? – спитав Каспіан Нікабрика.
– Я ладен повірити у кого завгодно чи у що завгодно… від цього вашого Аслана до
Білої Чаклунки, аби вони допомогли позбавитися клятих заморців. Я зрозуміло
висловився? – відповів Нікабрик.
Каспіан лише здригнувся, згадавши, який саме сенс вкладає Нікабрик у слово
"позбавитись".
– Що ти верзеш?! – накинувся на Чорного Гнома Борсук. – Ти й гадки не маєш, хто
така Біла Чаклунка! А Біла Чаклунка – то гірше, ніж Міраз з усім своїм військом!
– А от особисто мені вона нічого поганого не зробила! Так само, як і іншим гномам!
– уперся Нікабрик.
Після походу до чорних гномів на серці у Каспіана лишився смуток, та він розсіявся
без сліду під час наступної зустрічі. Розколиною мандрівники спустилися вниз і
вийшли до долини у міжгір'ї, якою бігла стрімка гірська річка. Береги всіяв буйний квіт
шипшини і наперстянки; повітря, напоєне пряними пахощами трав, аж гуло від безлічі
бджіл. Трюфеліно встав навшпиньки, склав долоні трубою та голосно гукнув:
"Гленсторме! Гленсторме!" – і за мить до Каспіана долинув далекий гуркіт копит. Тупіт
копит посилювався, і от уже під ногами задрижала земля, почувся тріск чагарняка, і
перед очі Каспіана постали найблагородніші істоти, про яких він чув хіба що в казках:
перед ним стояли справжні живі кентаври. То і були Гленсторм та троє його синів.
Після бігу їхні каштанові боки вилискували потом, а золотава борода Гленсторма
розметалася по широких грудях. Гленсторм умів читати по зірках та провіщати
майбутнє, тому він не здивувався гостям і навіть знав, що саме їх привело.
– Хай живе король! – привітався він. – Ми з моїми синами готові виступити хоч
зараз. Де і коли вирішальний бій?
До цього ані Каспіану, ані його соратникам на думку не спадало вести якусь війну.
Найбільше, куди сягала їхня уява, був набіг на володіння якогось особливо злобливого
барона або лови на королівських єгерів, якщо ті дістануться до цих країв і почнуть дуже
вже докучати лісовим мешканцям. Та загалом справжні нарнійці переймалися тим, як
заховатися глибше в лісах та печерах і якось перебути негоду. Слова Гленсторма
змусили всіх замислитися про майбутнє всерйоз.
– Якщо я зрозумів правильно, ви ведете до того, що ми маємо оголосити війну
Міразу? – вигадуючи час, уточнив Каспіан.
– А кому ж іще? – здивувався такій нетямущості кентавр. – Для чого ж тоді ваша
величність начепили на себе кольчугу та взяли до рук меча?
– Хіба ж ми в змозі тягатися з Міразом? – висловив загальні сумніви Борсук.
– Час рішучої битви настав! Це кажу вам я, чия доля читати зірки, так само, як твоя
доля, борсуче, берегти пам'ять минулих поколінь. У небесних сферах зустрілися Тарва
й Аламбіль, а на землі знову з'явився нащадок Адама, якому накреслено наперед
стояти над звірами та надавати їм імена. Тому зустріч на Танцювальній галявині
повинна стати військовою нарадою.
Кентавр мовив це так, що ніхто – ані Каспіан, ані хто інший – більше не мав
сумнівів: їм доведеться вести війну, і ця війна має стати переможною. Залишалося
тільки її розпочати.
Та сонце стояло вже високо, мандрівники достатньо намучилися, тож прийняли
запрошення до сніданку. Так Каспіану довелося скуштувати, що таке справжня
кентаврська кухня, а були в ній вівсяні коржі, яблука, їстівні трави, легке вино і сир.
До наступного місця, куди збиралися повести Каспіана, було, як кажуть, що
шапкою кинути, якщо йти навпростець, та замість того довелося давати гака, і не тому,
що на шляху стояли неприступні гори чи лежали непрохідні болота, а тому що у тих
краях, за висловом Борсука, вже водилася людина. Сонце вже сідало, коли
мандрівники опинилися серед перегороджених живоплотом на ділянки полів, що
дихали теплом. Тут Трюфеліно повів своїм славнозвісним носом і рішуче спрямував усю
компанію до ледь помітного зеленого пагорба, у якому виявився отвір. Каспіан одразу
здогадався, що то нора. І справді, тільки-но Трюфеліно погукав у нірку – звідти
визирнув писочок. Коли б за весь день Каспіан не надивився усіляких дивовижних
розумних істот, то цілком імовірно, він де стояв би, там і сів, тим самим принизивши
свою королівську гідність, та він тільки й того, що роззявив рота: обтрушуючи з себе
землю, з ним розкланювалося мишеня, хоча назвати його мишеням навіть язик не
повертався – то був цілий миш. Значно більший за звичайних польових мишок,
заввишки з півтора фути, він стояв на задніх лапках, а вуха мав такі довгі, що
позаздрити їм міг би пересічний кролик, а завширшки вони були ще й більші за
кролячі. Звали його Рипічип, а знаний він був охрест своїм відчайдушним і войовничим
норовом. На боці в нього теліпалася – що б ви думали? – рапіра, а ще він мав хвацько
закручені вуса.
– Сі-і-і-ір, – граційно вклонившись, погордо пискнув Миш, – я і мій загін – а це
дванадцять найкращих шпаг Нарнії! – до послуг вашої величності.
Від самої думки про те, що весь загін на чолі з Рипічипом уміститься у кошик для
білизни заморської господині, що підніме його та понесе прати і навіть не помітить, що
там укрився цілий загін, Каспіан насилу стримався, щоб не розреготатися.
Довго ще можна перелічувати усіх, із ким Каспіан зустрівся у той клопітливий і
щасливий день. А зустрівся він із кротом Лопатолапом, із братами Гострозубими,
родичами Трюфеліно, із Їхнім Косоочієм Лоповухом Першим, королем розумних зайців,
із буркотуном Голкостромом, вождем розумних їжаків. Та вже вечоріло, слід було
подумати про ночівлю. З останніми променями сонця мандрівники добрели до лісу й
попадали на моріжку поблизу лісового струмочка край галявини серед високих в'язів.
Довгі тіні в'язів уже розчинялися у вечірніх сутінках, ромени постуляли на ніч
пелюстки, а галасливі граки розлетілися по своїх гніздечках. Мандрівники
підживилися тим, що було, а Тиквік запалив люльку (Нікабрик, на відміну від інших
гномів, люльки не палив).
– Ех, нам би ще розбудити джерела та дерева, – зітхнув Трюфеліно, – і можна було б
вважати, що сьогодні ми попрацювали на славу.
– А як це зробити? – спитав Каспіан.
– У тому-то й річ, що аж ніяк, – знову зітхнув Борсук, – бо немає в нас над ними
влади. Коли на ці землі прийшли люди і почали корчувати ліси, осушувати болота і
забруднювати річки, наяди та дріади поснули глибоким сном. І тепер уже нікому не
відомо, чи прокинуться вони хоч коли-небудь. Для нас це велика втрата! На заморців
живі ліси наводять смертельний жах. І якщо б дерева разом із нами рушили б супроти
них, ото була б забава! Від жаху заморці так і кинулися б урозтіч! І тоді б ми хутко
випровадили б усіх із нашої Нарнії.
– Якби хліб та одежа, то їв би лежа, – пихнувши люлькою, зауважив Тиквік. –
Дивлюся я на тебе, борсуче, та тільки дивуюся: якою ж уявою обдарувала тебе
природа… Та чому зупинятися на джерелах та деревах? Збудімо ще каміння, і нехай
воно саме жбурляється у заморців. Уявляєте собі: виходить зрання Міраз на ґаночок, а
тут його камінь по лобу – хлоп! – і ніякої тобі війни!
Борсук на це нічого не відповів, лише сердито засопів, і на галявині запала тиша.
Каспіан теж уже посапував, як десь із глибини лісу почулися майже невловимі звуки
музики. Спочатку Каспіан вирішив, що вони йому й справді почулися, та переліг на
інший бік. Та ледве він вухом торкнувся землі, як звуки стали гучнішими, і він навіть
розпізнав чи то мірний тупіт, чи то бій барабанів. Він підвів голову – тепер тупіт лунав
глухо, а музика, навпаки, гучніше; йому здалося, що він навіть розрізняє переливи
вівчарської сопілки. Та звідки було взятися вівчарю… у густому лісі… в опівнічну пору?
Каспіан озирнувся навкруги і помітив, що Борсук теж не спить, а сидить навпочіпки,
поводячи носом і вдивляючись у лісову пітьму. Галявину заливало місячне сяйво, і
Каспіан здогадався, що проспав значно довше, аніж гадав спочатку… А музика
наближалася: мелодія, ще невловима, наче мара, вже чітко пробивалася крізь шурхіт
нічного лісу, і все виразніше ставало часте тупотіння ніг, то важке, наче хода
кентаврів, а то легке, мов короткий літній сонячний дощик. Та от між темними
стовбурами замерехтіли начебто плями світла, і Каспіан умлів, бо на галявині
з'явилися дивні істоти: на зріст трохи вище за гномів, але стрункі, як тополі, та гнучкі,
мов та виноградна лоза, у блідо-мармуровому світлі місяця вони і самі здавалися живим
мармуром. Підстрибом та підскоком вони заполонили галявину, кумедно тупотячи
козлиними ніжками: туп-туп, туп-туп, а на їх кучерявих головах красувалися наче
виточені ріжки.
– Фавни! – вигукнув Каспіан, не вірячи очам своїм.
Він скочив на ноги, і тієї ж миті фавни почули його. Якимсь чином вони про все
дізналися, і не встиг хлопець отямитися, як вони вже потягли його за собою. Каспіан
лише здивувався тому, що ноги його самі собою заходилися підтанцьовувати. Він
поглянув на товаришів. Трюфеліно, смішно перебираючи куцими лапками, намагався
змагатися з фавнами у чомусь схожому на довгу лозу під музику. Тиквік теж не
забарився: він завзято витанцьовував разом з усіма, хоча порівняно з граціозними
фавнами, він, треба визнати, мав незграбний вигляд, мов те пивне барило. Осторонь
залишився лише похмурий Нікабрик: він сидів собі у затінку дерев та мовчки спозирав
усіх, наче воно йому ні до чого. А от фавни стрибали та скакали навкруги, сурмили у
свої очеретяні дудки, та коли їхні обличчя потрапляли під місячне сяйво, Каспіану
вони здавалися то веселими, то сумними, а може, і такі, й інші разом. Скільки ж було їх
на галявині? Каспіан узявся був лічити та махнув рукою й облишив. А були тут і
Сюдитудитус та Тудисюдитус, і Крутивертіус та Вертикрутіус, і Каруселіус та
Кавалькадіус, і Галопомпополюс та Плигскокус, і Пруткокрокус та багато інших – на
заклик Балаболки відгукнулися всі, усі до одного.
Коли Каспіан прокинувся вранці, він і сам не повірив би, що то не сон, але… трава
була прим'ята, а на землі виднілися відбитки маленьких роздвоєних ратиць.
Розділ 7
Гроза над Нарнією
Місце, де Каспіан зустрів фавнів, і було Танцювальною галявиною. Тож саме тут
вони з друзями вирішили скликати Велику нараду. Каспіану, що звик їсти виключно з
золотого чи срібного посуду самі лише найвишуканіші страви, що подавали вишколені
слуги, і спати у теплому ліжечку з шовковими простирадлами в прикрашеній дорогими
гобеленами королівській спочивальні, геть як незвично було засинати на голій землі
під усипаним зірками небесним шатром і харчуватися лише горіхами й дикими
ягодами; та ще ніколи в житті не дихалося йому так вільно, як тепер; ніколи до цього
він не куштував такої смачної та здорової їжі, не спав таким глибоким сном. Він дуже
зміцнів за ці дні, обличчя його змужніло й набуло по-справжньому королівської
гідності.
Коли настала вирішальна ніч, його дивні піддані, хто поодинці, а хто по двоє, по
троє, а то й юрбою, позбиралися на галявині. Серце Каспіана радісно калатало щоразу,
коли яскраве місячне світло вихоплювало з пітьми нові й нові обличчя друзів та
прибічників, а вітерець доносив до нього їхні привітання. На раду прибули всі, з ким він
познайомився цими днями. Тут були й товсті ведмеді-соньки, і руді й чорні гноми,
кроти, борсуки, їжаки та лисиці. Були тут і ті, з ким він ще не зустрічався: п'ятеро
сатирів, рудих, мов лиси, а ще під пронизливі звуки сурми прибув загін гомінких
озброєних до зубів мишей на чолі з Рипічипом. Навколо галявини по гілках розсідалися
сови, а трохи подалі на самоті споглядав присутніх старий ворон із Воронячої скелі.
Разом із кентаврами (у Каспіана навіть дух перехопило) останнім прибув мале-еенький, але справжнісінький велетень Бурелом із гори з моторошнуватою назвою
Мертвецька. Із собою він приніс кошик, із якого, похитуючись, немов від морської
хвороби, висипали позеленілі гноми, що вирішили скористатися нагодою та
прокотитися з вітерцем, а тепер кляли ту мить, коли їм спало то на думку.
Велика нарада почалася з такого самого великого непорозуміння. Соньки, що
любили не тільки поспати, а ще й попоїсти, налаштувалися на вечерю і вимагали
почати із неї, а поговорити можна було і потім чи зовсім перенести нараду на завтра.
Рипічип зі своїм загоном хором пропищали, що радитися нема чого, треба одразу
вирушати на штурм Міразового замку. Балаболка й інші білки, перебиваючи одне
одного, заторохтіли, що, мовляв, хто як, а вони, білки, можуть їсти та говорити
одночасно, а раз так, чому б так не зробити? Але тут сполошилися кроти: про які
наради й вечері може йти мова, коли навколо галявини досі не вириті окопи? Фавни
переконували всіх, що в будь-якому разі починати треба з урочистого танцю. Не
витримав і старий ворон, що погодився із ведмедями – мовляв, така відповідальна
справа, як Велика нарада, триватиме довго, не можна приступати до неї натщесерце,
тож він пропонує вислухати його коротку промову та взятися до вечері. Після його слів
зчинився такий галас, що Каспіан, навіть за допомоги гномів та кентаврів, доклав
чимало зусиль, аби вгамувати присутніх і розпочати, нарешті, військову нараду.
І ось, коли всіх умовили заспокоїтися і розсістися по колу; коли зрештою вгамували
Балаболку (що було ой як нелегко, бо та кидалася туди й сюди, мов навіжена, цикаючи:
"Тс-с-с, тс-с-с, тихіше, виступатиме король!"); коли Каспіан підвівся й тремтячим від
хвилювання голосом вимовив: "Нарнійці!.." і вперше за вечір запала тиша – саме у цю
мить Їхнє Косоочіє нагострив вуха та шикнув:
– Завмерли! Чую кроки – десь неподалік скрадається людина!
Нарнійці, звиклі до того, що на них завжди хтось полює, завмерли, мов неживі,
настрочивши носа у той бік, куди навів вуха клаповухий.
– Чи то людиною тхне, чи то ні, не зрозумію, – задумливо прошепотів Трюфеліно.
– Наближається… – зауважив Косоокий.
– Двом борсукам і трьом гномам вийти навперейми, – коротко, по-військовому
пошепки скомандував Каспіан.
– Ми все владнаємо, – безжалісно обізвався Нікабрик, припасовуючи стрілу до
тятиви.
– Якщо він один – не вбивати, – вже навздогін зашепотів йому Каспіан. – Брати
тільки живим!
– Нащо? – не зрозумів гном.
– Ану, роби, що говорять! І без зайвих питань! – зауважив йому за Каспіана кентавр
Гленсторм.
У напруженій мовчанці всі чекали, доки гноми й борсуки крадькома затрусили до
лісу з північно-західного боку галявини. Потім почувся різкий гном'ячий окрик: "Стій!
Хто йде?", якась метушня і нарешті добре знайомий Каспіану голос вимовив:
– Усе гаразд, гаразд, я не озброєний. Тримайте мене за руки скільки забажаєте,
панове борсуки, тільки не перекусіть їх. Я прийшов говорити з королем!
– Докторе Корнеліус! – не втримав радісного крику Каспіан і кинувся до свого
наставника, поки всі інші, згуртувавшись довкола, мовчки спостерігали за ними.
– Тьху-ти! – тільки й сплюнув Нікабрик. – Гном-відступник. Навіть і не гном, а такий
собі людогном. Не варто з ним і возитися, краще одразу – чик-чичирк… – І він виразно
провів пальцем по шиї.
– Ех, Нікабрику-Нікабрику, – тільки й зітхнув Тиквік. – Як же ти досі не второпаєш,
що і людей, і звірів, і гномів варто судити тільки за їхніми вчинками, а не за тим, хто
їхні батьки.
– Це мій наставник, рятівник і щирий друг, – відрекомендував прибулого Каспіан. –
Кому він не до вподоби – той може негайно полишити моє військо. Любий докторе, я
такий радий бачити вас знову! Як тільки вам вдалося нас відшукати?
– Ну, це було зовсім не складно, – пропихкав доктор, уривчасто дихаючи від
швидкої ходи, – та тепер немає часу на подробиці. Треба зніматися з місця! Вас
вистежили, і армія Міраза вже йде по ваших слідах. Ще до полудня ви можете
опинитися в оточенні.
– Вистежили? – перепитав Каспіан. – Як?
– Зрада! Нас зрадили!!! – хапаючись за меча, заволав Нікабрик. – Певно, ще якийсь
людогном!
– Не зрадили, а вистежили, – нагадав доктор Корнеліус. – Виною усьому ваш вірний
кінь, що занадто звик до королівської стайні. Коли вас викинуло з сідла, він повернувся
туди, де народився і виріс, і про вашу втечу одразу ж дізналися. Я не став зволікати й
дочікуватися, доки мене розпитуватимуть у міразовій катівні, та взяв із вас приклад.
Заглянувши у магічний кристал, я зрозумів, де вас шукати. Та вся біда у тому, що
Міразові неважко відшукати нас усіх і без магії: сліди коня вже вказали йому
напрямок, і недарма весь позавчорашній день, ледь наблизившись до дороги, я помічав
передові пошукові загони. Учора у похід виступила вся армія. На жаль, ваша величність
і його друзі, чистокровні гноми, натоптали скрізь безліч слідів, що для лісових
мешканців є непростимою помилкою! Та нічого не поробиш. Хтось сповістив Міраза
про те, що Стародавня Нарнія зовсім не мертва, як би йому цього не хотілося, і він
почав діяти.
– Ур-р-ра-а! – з-під ніг доктора пискнув пронизливий голос. – Нехай приходять!
Прошу вашу величність послати мій загін в авангард!
– Хто це? – здивувався доктор Корнеліус. – Невже ваша величність набирає у своє
військо коників чи комарів? – Він начепив окуляри, нахилився та розсміявся: – Ба, та це
ж миша! – вигукнув він. – Вельми задоволений зустріччю із таким войовничим і
безстрашним звіром!
– Дякую за довіру, високоповажний вчений муже, – уклонившись, пропищав
Рипічип, – і нехай стане відомо кожному, що коли хтось посміє вас образити, то, будь
він гном чи велетень, йому доведеться мати справу зі мною, клянусь своєю шпагою!
– Знайшли час пустувати! – зауважив їм Нікабрик. – То що робитимемо? Бій давати
чи тікати, доки ще не пізно?
– Бій! – відповів за всіх Тиквік. – Але не тепер, а тоді, коли будемо до нього готові. А
поки відступаємо.
– Ох, не подобається мені ця думка… – промовив Каспіан.
– Лише послухайте його! Відступати! Та ще й перед вечерею! – наперебій заревіли
ведмеді. – Це нечувано! Ніколи ще жоден ведмідь не відступав перед обідом! І перед
вечерею! А також перед сніданком! А в перервах між ними – тим паче!
– Відступ ще не є поразкою, – філософськи зауважив кентавр. – Іноді саме відступ
забезпечує перемогу. Нам це дозволить хоча б зайняти вигіднішу позицію.
– Ось мудрі слова! – зрадів Тиквік.
– Але куди ж нам відступати? – з усіх боків пролунали голоси.
– Гадаю, що на схід, – спокійно відповів доктор Корнеліус. – Ваша величносте і усі
мешканці Стародавньої Нарнії, я гадаю, що йти нам треба долиною до великих лісів
узбережжя. Заморці завжди остерігалися тієї місцевості, бо, коли вірити переказам,
щось страшне чекає на них із-за моря. Ось чому, попри їхню ненависть до дерев, вони
так і не зважилися їх вирубати – ті дерева відмежовують їх від узбережжя! А десь у
гирлі річки стоїть легендарний палац Кейр-Паравель. Усе, що лякає наших ворогів, має
допомагати нам. Що ж до укриття, то укриттям нам слугуватиме Асланів курган.
– Асланів курган? – не втримав хтось здивованого зойку. – Ми навіть не знаємо, де
це!
– Курган – то величезний пагорб на краєчку лісу. Давним-давно, задовго до приходу
заморців, його насипали найдавніші мешканці цієї країни. Стоїть він на священному
місці й увесь прорізаний підземними ходами і галереями, а в самому серці кургану є
печера, де колись лежав, а може, й до цих самих пір лежить священний камінь.
Усередині кургану ми і сховаємо наші запаси, а в разі чого сховаємося і самі, окрім,
зрозуміло, нашого друга велетня. Там ми будемо у безпеці, і коли щось нам і
загрожуватиме, то це голод.
– Як добре, що в нашому війську є хоч один учений! – зрадів Трюфеліно.
– Краще б ті вчені думали, де роздобути зброю і їжу, – пробурмотів собі під ніс
Тиквік, – а то тут ані воювати нема чим, ані попоїсти нічого, а вони там няньчині
казочки переповідають…
Та всі проголосували за пропозицію доктора, тож тієї ж ночі без довгих збирань (бо
й збирати було особливо нічого) армія Каспіана рушила на схід. Щоб відірватися
якнайдалі від Міраза, вони йшли швидким кроком і вже з першими променями сонця
побачили вдалині курган. Дика краса цього місця заразом захоплювала і лякала.
Курган виявився зеленим пагорбом на вершині іншого, ще більшого, пагорба. За довгі
століття він поріс не тільки травою, а й густим чагарником і навіть деревами, і зовні
вже ніщо не видавало його рукотворного походження. Усередину вів один-єдиний
потаємний низький хід. Підземні галереї та переходи були заплутані так, що поодинці в
них легко заблукати і загубитися. Склепіння і стіни були вимощені гладким на дотик
камінням, а при світлі смолоскипа Каспіан побачив, що воно вщент помережено
таємничими письменами і малюнками, серед яких часто траплялося зображення лева,
– безумовно, курган належав до часів давніших за ті, про які розповідала йому
старенька няня.
Але вдача, як відомо, мінлива. Маневр, що зробила армія Каспіана, допоміг
вигадати час і зайняти оборону, але ніяк не відвів загрозу нападу. Не минуло й двох
днів, як розвідка Міраза виявила притулок повстанців, і незабаром Каспіан із тривогою
спостерігав, як військо Міраза наблизилося до узлісся. Ворог розбив табір навпроти
кургану, охопивши його величезним півкільцем. Залишалося радіти з того, що, як і
передбачав доктор Корнеліус, серед заморців не знайшлося охочих сунутися в ліс,
інакше армія Каспіана опинилася б в оточенні. Але сили були надто нерівні, і наступні
дні це довели. Уже як заморці не боялися лісів, а Міраза вони боялися ще більше, і день
за днем заморська армія тіснила повстанців усе далі й далі, відвойовуючи нові й нові
рубежі. Окремі загони пробивалися аж до кургану, і відкидати їх назад вдавалося ціною
дедалі більших і більших зусиль. Що могли недосвідчені нарнійці протиставити
регулярній армії? Лише блискавичні нічні вилазки, що, хоч і не завдавали ворогові
значної шкоди, утім, сіяли в його лавах паніку, та після того як Міраз подвоїв нічні
варти, ні до чого, крім легкої розгубленості, ті вилазки привести вже не могли. Із
кожним днем становище повстанців неухильно погіршувалося: армія Каспіана
зазнавала поразки.
Каспіан не міг не помічати, як його військо точить глибока зневіра, і розумів, що
піднести бойовий дух можна, лише вигравши велику битву, думка про яку не полишала
його з перших днів облоги. Весь день напередодні падав затяжний дощ, що припинився
аж за північ і приніс вогкий холодний світанок. Каспіан із невеликим загоном гномів
мав розпочати бій на правому фланзі королівського війська, а коли заморці підуть у
наступ, потихеньку заманити їх у ліс. І вже там із засідки в тил заморців мав ударити
добірний загін найсильніших звірів і кентаврів на чолі з Буреломом. Під час операції
передбачалося відтяти праве крило від основних сил, оточити й розбити, а успіх
залежав головним чином від дій засадного загону. На жаль, ніхто не попередив
Каспіана, що якщо велетням щось і доручати, то тільки не командування військами.
Може здатися навіть дивним, але жоден велетень, дарма, що в них голова велика,
користуватися нею до діла не вмів (недарма серед велетнів не було ані видатних
вчених, ані винахідників, ані, звісно, полководців). Цей сумний факт був колись відомий
усім нарнійцям, але з плином часу він якось забувся і тепер відіграв фатальну роль.
Бурелом, гордий покладеним на нього завданням, кинувся на ворога, мов лев, але
зовсім не тоді, коли це було потрібно, та й не звідти і вже, певна річ, не там. Так,
блискуче задумана військова операція завершилася тим, що обидва загони зазнали
відчутних втрат, майже не завдавши шкоди ворогові. Коли впали сутінки, жалюгідні
недобитки загонів скупчилися в лісовій гущавині, не розпалюючи багаття. Сірим небом
знову повзли чорні хмари, пронизливий вітер зривав із дерев холодні дощові краплі, і
настрій у всіх був навіть гірший за негоду. Усі були пригнічені: хтось мовчки вкладався
спати, хтось сумно брався до вбогої вечері, хтось перев'язував, а хтось зализував рани.
Жоден не вийшов із бою цілим і неушкодженим, а серйозні поранення були в кількох
ведмедів і одного кентавра, тобто у тих, хто перебував під проводом Бурелома.
Не дивно, що Бурелом почувався гірше за всіх. Ніхто не сказав йому жодного слова
докору, та він затято переймався своєю провиною і ніяк не знаходив собі місця.
Нарешті він тихенько сів під великим деревом і гірко заплакав. Величезна сльозина
скотилася з його носа і з гучним сплеском впала на мишачий табір. Бідні миші щойно
зігрівалися і засинали, коли їх облило, мов із цебра. Вони посхоплювалися з
несамовитим писком, витрушуючи з вух воду, і заходилися викручувати маленькі сірі
ковдрочки, на всі лади лаючи нещасного Бурелома. Хтось із холодною чемністю
поцікавився, чи не спадало на думку високоповажному велетню, що вони, миші, вже
досить промокли і змерзли за сьогоднішній день, щоб влаштовувати їм водні процедури
ще й на ніч? Хтось задерикувато пропищав, що миші ще повоюють і рано проливати над
ними сльози! А хтось додав, що це взагалі нечувана нетактовність – проливати сльози
над живими мишами. Своїми криками (а кричали вони щосили, аби догукатися до
велетня) миші розбурхали всіх, кому вдалося заснути, і всі навперебій напустилися на
них: їх, мовляв, брали в розвідку, а не в концертну бригаду, тож нехай вони й
поводяться, як личить розвідникам. Миші вгамувалися, а нещасний Бурелом
навшпиньки пішов шукати собі інше місце, але наступив на чийсь хвіст (як потім
з'ясувалося – лисячий), хтось ображено тявкнув і хапнув його за ногу. Усі були дуже злі
й засмучені.
Тим часом у глибокій печері, де зберігався священний камінь, у серці кургану
відбувалася військова нарада, на якій були присутні Каспіан, доктор Корнеліус,
Трюфеліно, Нікабрик та Тиквік. Склепіння печери підтримували старовинні товсті
колони, а сам камінь, або Кам'яний стіл (так його називали через правильність форми),
лежав посередині. Так само, як і стіни галереї, камінь був покарбований таємничими
письменами, але за довгі століття, доки він лежав ще просто неба, сонце, вітер і дощ
майже стерли висічені на ньому знаки, а посередині пролягла глибока тріщина. Щоб не
паплюжити священну скрижаль, рада розташувалася в кутку печери на колодах за
нашвидку збитим дерев'яним столом. На столі коптів глиняний каганець, вихоплюючи
з темряви бліді обличчя присутніх і відкидаючи на стіни довгі химерні тіні.
– Наше становище скрутне, тож, мабуть, настав час вашій величності випробувати
останню можливість, – промовив Борсук. – Я кажу про чарівний ріг королеви Сьюзан.
Про сам ріг Каспіан розповів під великим секретом товаришам ще декілька днів
тому.
– Отож, – погодився Каспіан, – погані наші справи, дуже погані. Але хто може
поручитися, що завтра не стане ще гірше? А всі ви знаєте, що ріг може втратити свою
чарівну силу, коли засурмити в нього не в час найскрутнішої скрути.
– Так ми дочекаємося, що нас самих скрутять у ріг, і вже ніякий ріг не допоможе! –
зауважив Нікабрик.
– Згода, – підтримав Нікабрика доктор Корнеліус.
– Що гадаєш, Тиквіку? – запитав Каспіан в останнього з членів військової наради.
Тиквік знизав плечима.
– А Тиквік гадає, що ваша величність прекрасно знає, що думає Тиквік про усі ті
дива: про цей ваш ріг і про королеву Сьюзан разом із королем Пітером, про цей
обшарпаний камінець (він кивнув у бік Кам'яного столу) і про самого Аслана. А думає
він, що все то нісенітниця. Тож Тиквіку геть однаково, просурмить ваша величність у
ріг чи ні, і якщо просурмить, то коли. Прошу лише про одне: армії про це ані слова, бо
нема нічого гіршого за те, аніж дати живим істотам надію, а потім її, ту надію,
відібрати.
– Отож вирішено, – підсумував Каспіан. – В ім'я Аслана ми просурмимо в чарівний
ріг королеви Сьюзан!
– Стривайте, ваша величносте, – зупинив його доктор Корнеліус. – Справа в тому,
що ми не знаємо, як саме прийде до нас допомога. Може, ріг викличе Великого короля
Пітера і його могутніх співправителів, а може, й самого Аслана, проте в жодному разі
не можна розраховувати на те, що допомога буде тут, щойно ви просурмите в ріг…
просто сюди…
– Нарешті хтось каже щось розумне! – вигукнув Тиквік.
– Більш того, – не звертаючи на нього уваги, вів далі доктор, – більш того, я вважаю,
що допомога прибуде в одне з трьох найзаповітніших місць Нарнії: чи то сюди, чи то у
верхів'я річки на схід від Бобрової греблі, де лежить Ліхтарна пустка, – за переказами,
саме там Великий король та інші вперше ступили на землю Нарнії. І нарешті є ще
палац Кейр-Паравель, звідки вони правили цим краєм, а стоїть він біля самого моря в
гирлі Великої річки. Якщо ж ріг викличе Аслана, то, знову ж таки, найімовірніше, що
він з'явиться біля стін Кейр-Паравеля, бо, за переказами, Аслан приходить із-за моря, а
замок саме біля моря і стоїть. Я веду до того, що варто надіслати назустріч кілька
посланців: одного – на Ліхтарну пустку, а іншого – на пошуки легендарного КейрПаравеля, щоб зустріти нашу надію і підмогу.
– Так-так, зрозуміло, – озвався Тиквік, – із приводу надії я вже сказав усе, що
думаю, а з приводу підмоги скажу одне: яка ж це підмога, коли в найгарячішу пору нам
доведеться розлучитися з двома не найгіршими бійцями!
– Кого ви пропонуєте, докторе? – не звертаючи уваги на нападки Тиквіка, запитав
Каспіан.
– Краще за наших білок із цим завданням не впорається ніхто! – подав голос
Трюфеліно.
– Ні, ні! – втрутився Нікабрик. – Не знаю, як там інші білки, але наші вражають
мене своєю легковажністю. Єдина білка, якій би я довірив таку справу, це Балаболка.
– Гаразд, нехай буде Балаболка, – погодився Каспіан. – А хто буде другим? Я
аніскільки не сумніваюся у твоїй рішучості, Трюфеліно, – сказав він, помітивши, як
подався вперед Борсук, – але йти треба далеко і дуже швидко, а борсукам це, на жаль,
не під силу. Із тієї самої причини не можете йти і ви, докторе Корнеліус, як би вам того
не хотілося…
– А на мене можна і не розраховувати, – спокійно сказав Нікабрик. – Я не піду, як
би ви мене не просили. Зрештою, серед членів військової ради, де більшість людей і
борсуків, повинен залишитися хоча б один рішучий гном, який простежив би, щоб з
іншими гномами поводилися по справедливості, а не кидали їх у найнебезпечніші
ділянки бою, як це, до речі, було сьогодні вранці!
– От же ж шакал-каракал-каракатиця! – обурився Тиквік. – Це так ти розмовляєш із
королем?! З вашого дозволу, піду я, ваша величносте!
– Мені здавалося, ти не вірив у чарівну силу рогу, – здивувався Каспіан.
– І тепер не вірю. Та що з того? Можна скрутити собі шию в погоні за дикими
качками, можна загинути в бою, та ви – мій король, і коли є рішення піти за качками –
що ж… Рада вислухала мою думку, рада ухвалила рішення, отже, його треба
виконувати.
– Дякую, Тиквіку! Я цього не забуду, – пообіцяв Каспіан. – Що ж, висилаймо тебе і
Балаболку та сурмимо в ріг? До речі, коли це краще зробити?
– Мабуть, варто дочекатися світанку, – відповів доктор Корнеліус. – То найліпший
час для білої магії.
Незабаром з'явилася Балаболка. Доки гінцям (головним чином – Балаболці)
розтлумачували завдання, вона сиділа, а точніше – крутилася, як у колесі, й щохвилини
поривалася кинутися в дорогу. Як і інші білки, Балаболка була такою ж відважною, аби
не казати нерозсудливою, рішучою й енергійною, якою балакучою й непосидючою.
Спільно було вирішено, що вона вирушить до Ліхтарної пустки, що лежала далі, а
Тиквік піде до моря. Гінців нагодували і, вислухавши напуття, подяки й побажання
успіху від короля, Борсука і доктора Корнеліуса, вони рушили в дорогу.
Розділ 8
Як покинули острів
– Ось так і вийшло, – сказав Тиквік (а ви вже здогадались, що саме він розповів
дітям цю історію, сидячи біля багаття серед руїн замку Кейр-Паравель), – ось так і
вийшло, що засунув я в кишеню скибину хліба, а за пояс кинджал (решту зброї
довелося залишити) і в досвітніх сутінках попрямував до лісу…
Брів я вже не одну годину, як раптом пролунав пронизливий звук – подібного звуку
я зроду-віку не чув і, звичайно ж, мені його повік не забути! Здавалося, що він лунав
звідусіль: я порівняв би його з гуркотом грому, він був лункий і співучий. Від нього
ставало тепло на душі й водночас кидало в холод. Він линув, немовби пісня над рікою,
та пісня такої сили та моці, що зашумів цілий ліс! І тут я собі мовив: "Бодай
провалитися мені на місці, коли це не клич рогу! І якщо це не принц, то я не гном, а
кролик куцохвостий! Але ж чому, чому він засурмив лише тепер?.."
– А о котрій годині це було? – запитав Едмунд.
– Десь між дев'ятою та десятою ранку, – прикинув Тиквік.
– Саме тоді, коли ми були на залізничній станції! – хором вигукнули діти й
перезирнулися з розумінням.
– А що ж було далі? – не стрималася Люсі.
– Що ж, часу на міркування не було, тож я щодуху припустив. І мчався я всю ніч
заледве не до самого світанку, а на світанні й напоумило мене скоротити шлях лукою –
вчинок, гідний не гнома, а туполобого велетня-одоробла! Тут от мене й злапали! Бодай
би хоч бувалі ратники, а то ж старий пихатий бовдур, котрого Міраз відіслав геть від
двору в цей глухий закуток: сиди, мовляв, собі тихцем у цьому замку – й тримай
кордони під замкóм! Довго вони випитували – допитувалися: хто я, куди й навіщо, але
як не питали – нічого не допиталися! Лише єдине не можна було ну ніяк приховати: я
гном, і це помітно. Проте – млинці в часниці, голубці та дерунці – мені неабияк
поталанило, що я попався в лапи цього зарозумілого віслюка, баранячої голови, маю на
увазі сенешаля, себто коменданта.
Усякий інший на його місці не чикався б і не манірився, а відправив би мене на той
світ у дворі свого замку, але цьому було замало: він надумав покарати мене
найлютішою смертною карою, яку лише зміг пригадати! Добре ще, що йому довго не
довелося сушити голову: як і решта заморців він був певен, що на острові видимоневидимо всяких примар, а коли так, то страта над стратами – це вислати бранця на
острів. Ну, а вояки, теж не в тім'я биті, на острів, зрозуміла річ, ані ногою, – одним
словом, пропав би я ані за цапову душу, мов те сліпе котеня, якби не приголомшлива
влучність юної леді. – Гном віддав Сьюзан черговий поклін. – І ось я тут, серед вас, хоча
й без обладунку, та й без кинджала, і… навіть без моєї скоринки буханця. – Гном
витрусив люльку і… знов набив.
– Та-а-ак, – протягнув Пітер, – але ж хто міг подумати, що це наш ріг, наш власний
ріг, стягне нас із лави та відішле сюди – і йметься віри, і не йметься віри!
– Чого ж це не йметься?! – сказала Люсі. – Добре навіть йметься! Бо якщо віриш у
те, що чари ймовірні, – вони ймовірні. Ти згадай, скільки на світі казок про те, як
чародійна сила переносить героя з одного світу в інший, згадай хоча б "Тисячу й одну
ніч": лампу три і – раз-два-три! – з'являється джинн! Ось і ми наче той джинн: нас
покликали і – хочеш не хочеш – а ми тут як тут.
– Через що не йметься віри, так це через те, що у всіх книжках хтось звідси
приходить на заклик когось звідти, себто із цього світу в наш, а ми, виходить, навпаки,
– пояснив Пітер.
– Зате ми тепер знаємо, як мається джинну, коли сидить він собі й вухом не веде,
аж раптом – тарах-тарарах! – ану, будьте ласкаві, миттю до властителя чарівливої
лампи чи каблучки. Або чого там ще… Так розумієш, що має на думці татко, коли каже,
що відтоді як з'явився телефон, він, тобто тато, перебуває під його ярмом, – поділився
своїми міркуваннями Едмунд.
– Чи тобі недобре від того, що ми знову сюди потрапили? – спитала Люсі. – До того
ж ми Асланові потрібні…
– Е-хе-хе-хе-хе, – згадавши про своє, зітхнув Тиквік, – мої любі маленькі друзі, ще
раз моя вам щира дяка за все, що ви для мене зробили, проте балачки балачками, а
мені час збиратися в дорогу додому! Адже що швидше Каспіан дізнається, що поміч так
і не прийшла, тим краще буде для нас усіх.
– Як "не прийшла"?! – обурилася Сьюзан. – А ми?!
– А що ви? – знизав плечима Тиквік і не без ніяковості заходився натужно
продувати люльку. – Ви це ви, а нам конче потрібна допомога…
– А ми хто, по-вашому? – напала на Тиквіка Люсі, – зайчики-побігайчики? Чи
кислиці на осиці? Чи петрушка з будяком? Послухайте, а може, у вас і справді розум
велетня?!
– Ні, він у мене свій, кревний, – Тиквік навіть трохи образився, – я ж не кажу, що ви
ніякі не королі й не королеви, а самозванці, бозна-звідки. Навпаки – мені було напрочуд
приємно познайомитися з усіма вашими королівськими величностями, але зрозумійте
ж, що все це, звичайно, цікаво й десь навіть кумедно, проте… проте… ви тільки не
ображайтеся…
– Докладемо зусиль, – сухо зауважив Едмунд.
– Отож так я й кажу, не сприйміть лиш за образу, умовилися? Розумієте, і король, і
Борсук, і доктор Корнеліус – усі вони вважають, що прийде допомога. Допомога – то від
слова "могти", а що ж можете ви? Саме тому їм уявлялося, що ви могутні витязі. Я й
сам так думав, раптом і справді побачу якихось богатирів: плечі – отакенні! руки – огого! погляд – аж мороз поза шкірою йде! І що ж я бачу? Ви зрозумійте мене правильно,
ми ж не проти дітлашні, ми її дуже навіть любимо й шануємо, але саме тепер ми не
можемо собі дозволити… такий тягар, як діти! Що ж тут поробиш – війна…
– Так ви вважаєте, що ми для вас не поміч, а тягар? – сказав, беручись червоними
плямами, Едмунд.
– Мої любі маленькі друзі! – замахав на нього руками Тиквік. – Ми ж домовилися не
ображатися.
– Так ви вважаєте, що необразливо, коли тобі говорять, що ти мале дитя? Тобі, який
брав участь ще у славетній битві при Беруні? Та ти… та ви… на себе ліпше б поди…
– Еде! Еде! – зупинив Пітер Едмунда, який понад усяку міру розходився. – Яка втіха
чи сенс сперечатися поміж собою? Краще підберемо нашому другу нове спорядження,
та й самі змінимо вбрання… а після того й побалакаємо!
– Чого це після, чого після! – гарячкував Едмунд, але Люсі смикнула його за рукав:
"Тс-с-с, не бачиш – Пітер щось замислив!"
Едмунд змінив гнів на ласку, ба навіть узявся присвічувати ліхтариком, коли гнома
повели до вкритих порохом скарбів підземелля.
У підземеллі в Тиквіка розбрелися очі, хоча для того, щоб заглянути в темні ніші,
йому знадобилося не тільки присвітити, а й встати навшпиньки.
– Так, це вам не гоґель-моґель із киселем навпіл, – нарешті буркнув він, – тут і
справді є на що подивитися! Добре, що Нікабрик не бачить, а то, сосонки зелені, так і
луснув би від заздрощів!
Гному підібрали і щит, і меч, і кольчугу, і лук, і сагайдак зі стрілами, і шолом –
добре, що дитячих розмірів у скарбниці вистачало. Мідний шолом прикрашали рубіни,
рукоять меча була позолочена – за все своє життя гном таких розкошів не те що не
брав до рук, навіть і не бачив. Важче було з обладунками для решти, особливо для
хлоп'ят, адже за той рік, доки жили в Англії, хлопці добряче вигналися й виросли з
минулорічних. Зрештою, для всіх знайшлися кольчуги і шоломи, Едмунд відшукав собі
придатні щит та меч, Люсі – невеличкий лук, а Пітер та Сьюзан задовольнялися
дарами. Побрязкуючи кольчугами, вчорашні школярі вийшли нагору, почуваючи себе
вже нарнійцями. Хлопці трішки відстали, і Люсі краєм вуха чула, як Едмунд шепотів
Пітеру:
– Хай уже краще я. Адже коли я утру цьому гному носа, то йому буде прикріше
вдвічі, ну, а якщо він візьме наді мною гору, то хоч менше буде безчестя на наші
королівські голови!
– Гаразд, хай ти, – так само тихо прошепотів у відповідь Пітер.
Люсі не могла здогадатися, про що це вони, аж поки всі не вибралися на сонячне
світло. Тут Едмунд повернувся до Тиквіка і буцімто ненароком спитав:
– До речі, користуючись нагодою, чи не погодився б вельмишановний гном дати
мені невеликий урок герцю на мечах? Простим дітям, як ви розумієте, нечасто випадає
щастя споглядати такого славного ратника, як вельмишановний гном, а я підіграв би за
супротивника.
Тиквік зашарівся від похвали та ніяковості й напустив на себе суворий вигляд.
– Ой, хлопці-хлопці, – по-батьківськи зітхнув він, – вам усе ігри та цяцьки, а мечі всетаки не іграшкові!
– Байдуже! – сказав Едмунд. – Ви вже якось постарайтеся, якщо зачепите мене, то
не дуже, а мені, либонь, і повіки вас не дістати…
– Гм, а що? – спокусився гном. – Хай і так – покажу вам два-три прийомчики, але
попереджаю: це вельми, вельми небезпечно!
Два мечі блиснули на сонці, неначе дві зірниці, а троє глядачів зіскочили з
помосту, звільнивши місце для двобою. Що ж, цей герць заслуговував на куди більше
глядачів, аніж ті, що часом їх ставлять на театральному кóні. У театрі ще хоч як там,
можна з цікавістю спостерігати за поєдинком на шпагах, та й то, як стверджують
фахівці, з подібним фехтуванням жоден лицедій, якого б хвацького дуелянта він не
зображав, не пережив би навіть однієї-однісінької, найпершої дуелі. Стосовно ж часів
давніших, то театральний поєдинок схожий на реальний двобій не більше, ніж
іграшковий меч на справжній. У пішому бою, наприклад, дуже вдалий прийом – це удар
по ногах, тому що ноги – одне з небагатьох місць, яке не захищає обладунок. І вже
треба не ловити ґав, а швидко відійти чи підстрибнути. Тут гном мав безперечну
перевагу, бо Едмунду доводилося вести бій зігнувшись, а зігнувшись не дуже й
пострибаєш. І все ж гном не врахував одного: всього лише добу тому він здолав би
Едмунда, що називається, однією лівою, але за ті двадцять чотири години, що Едмунд
дихав чарівливим повітрям Нарнії, багато що змінилося. Хлопець і сам не зміг би
пояснити, чому він діє так чи так, але зір його набув гостроти, руки – вправності, ноги –
швидкості, а голова – ясності. Він знову став королем Едмундом. Протягом певного
часу бійці кружляли, подеколи обмінюючись ударами і вигадуючи мить для
вирішальної атаки, і Сьюзан (яка так і не звикла до того, що діялось) не витримала і
гукнула: "Обережніше!" – і тут, так раптово, що ніхто, крім Пітера, й помітити не встиг,
як це трапилось, Едмунд невловимим рухом закрутив меча суперника і вирвав його з
рук. Меч із дзеленьчанням ударився об каміння, а Тиквік ну стрибати на одному місці,
трясти рукою й дмухати на пальці, зовсім як невмілий гравець у крикет, який замість
кулі загилив ключкою по землі й дістав на горіхи.
– Сподіваюся, що не забив вас, мій любий маленький друже? – уїдливо запитав
Едмунд, відсапуючись і ховаючи меча в піхви.
– Це, це, це… – обурювався гном, усе ще дмухаючи на пальці, – це просто нечесно!
Це якийсь хитрючий прийом, якого я не знаю!
– Авжеж-авжеж, – підтримав його обурення Пітер, – цілковито згоден із вами: якщо
сильного рубаку і вдається знешкодити, то лише якимось неабияк хитрим прийомом,
якого він, на щастя, не знає. Ну, але що поробиш, якщо все фехтування на цьому й
побудоване! Зате в стрільбі з лука всі в рівних умовах. До речі, ви не хотіли б
позмагатися з моєю сестрою?
– Овва, а ви хитрун, – нарешті розкумекав Тиквік. – Буцімто я не знаю, як вона
стріляє! А втім, – наголошую – а втім, я згоден! (Тут Тиквік дещо хитрував: серед гномів
він мав славу неабиякого лучника.)
Усі вийшли у двір замку.
– Тепер знайти б путню мішень, – поглядаючи навсібіч, мовив Пітер.
– А чим погане он те яблучко, бачите, ге-е-ен на тій гілляці, – показала Тиквіку
Сьюзан.
– Юна леді має на прикметі от те, велике й золотаве, що висить посеред арки? – про
всяк випадок перепитав Тиквік.
– Ні, леді має на приміті от те, маленьке й червоненьке, що висить над муром із
бійницями, – уточнила Сьюзан.
Гном перемінився на обличчі.
– Та воно ж більше схоже на вишню, ніж на справжнє яблуко! – пробубонів він, але
так, щоб ніхто не почув.
Аби все було по-чесному, на право першого пострілу кидали монетку, що добре
розважило Тиквіка, який уперше побачив такий спосіб жеребкування. Першим випало
стріляти гному. Стріляти зговорилися з верхньої приступки сходів, які вели з великої
зали у двір. По тому, як гном обирав позицію, як піднімав лук, як натягував тятиву,
було видно, що стрілець він надзвичайно досвідчений і в цьому тямить. Діти це відразу
оцінили. І не помилилися. Забриніла тятива, стріла свиснула в повітрі, і – яблучко
закачалося на гілці, а на землю пурхнув зелений листочок. Безумовно, це був
прекрасний постріл. Потому на верхню сходинку піднялася Сьюзан. На відміну від
Едмунда дівчинка не знаходила втіхи у змаганні: вона не сумнівалася у наслідку
суперництва, і їй було просто жаль перемагати вже раз переможеного гнома. Вона б
навіть піддалася, однак на карту була поставлена їхня королівська честь.
Стріла заспівала, й відразу ж потому пролунав глухий удар – його було чітко чути,
бо всі чекали, затамувавши дух, – і яблуко, пронизане стрілою Сьюзан, упало на траву.
– Відмінно, Сьюзан! Просто в яблучко! – навперебивки закричали діти.
Та Сьюзан не хотілося радіти й потішатися.
– Ваш постріл був анітрохи не гірше від мого, – звернулася вона до Тиквіка, на
якого, відверто кажучи, жаль брав дивитися, – просто, коли ви стріляли, то, як мені
здається, дмухнув легкий вітерець.
– Та не було аніякого вітерцю, – гірко махнув рукою Тиквік, – і нема чого мене
жаліти. Ви перемогли заслужено, і я навіть не посилатимусь на рану, яку дістав у
останньому бою, що сильно нагадує про себе, особливо, коли стріляєш із лука й
необхідно відводити руку назад.
– Так вас було поранено! Біднесенький! Дайте-но огляну, – сказала Люсі.
– Це видовище не для малих дівчат… – почав був Тиквік, та вмить прикусив язика. –
Вибачте, ваша величносте, здається, я знову бовкнув дурницю. Якщо ваш брат
вправний воїн, а сестра – прекрасна лучниця, то чому б і вам не бути великою
цілителькою?
Гном сів на сходи, стягнув із себе кольчугу й обережно спустив сорочку з широким
коміром, оголивши мускулясту волохату, як у моряка, руку (мається на увазі вигляд, бо
за розміром вона була не більша за хлопчачу). На плечі показалася брудна, невміло та
прихапцем накладена пов'язка. Люсі обережно її розмотала й відкрила рану.
Рана була жахливою й уже почала припухати.
– Бідний, бідний Тиквіку! Який жах! – лише й сказала Люсі, покачавши головою, а
далі відкоркувала пляшечку й обережно крапнула на рану одну-єдину краплю.
– Еге-гей, легше, що ви робите? – захвилювався Тиквік.
А втім, як він не крутив головою, як не скошував очі, а роздивитися, що там, іззаду,
не міг. Тоді він змінив тактику й спробував дістати туди рукою, із того, як він
вовтузиться, можна було здогадатися, що рана, напевно, неабияк чешеться (а це вірна
ознака того, що вона загоюється), і ось гном скочив, подриґав рукою, помахав, пограв
м'язами і … заллявся дзвінким щасливим сміхом, геть як мала дитина.
– Не болить, слово честі, не болить! – примовляв він у захваті. – Який я радий і
щасливий, часник-щавель-із-чорносливом! – Насміявшись, він знову посерйознішав і
мовив: – Даруйте мені, ваші королівські величності, я поводився прямо-таки безглуздо,
так нерозумно, як жоден із гномів, що живе на білому світі. Прошу вас не ображатися
на мене, й велика вам дяка: за порятунок, за частування, за лікування і за урок!
Дітям також було незручно, що вони жартували з нього, тим більше що вони не
знали про те, що Тиквіка поранили в останньому бою, і тому навперебивки, немовби і
самі перепрошуючи, заходилися доводити йому, що ніби все нічого, і що нема за що
дякувати, і що поводився він не безглуздо і нерозумно, а розсудливо й розумно, і
просто довіряв, але перевіряв.
– А тепер, – сказав Пітер, – якщо ви впевнилися, що за тягар ми вам не станемо…
– Упевнився, – засвідчив гном.
– …Отже, час діяти. Гадаю, що нам слід з'єднатися з Каспіаном…
– І щонайшвидше! – підтвердив гном. – Через мене ми й без того втратили годину з
гаком.
– Тоді рахуємо: якщо прямувати тією самою дорогою, якою йшли ви, то у нас піде
принаймні два дні – на відміну від гномів, ми, на жаль, не можемо крокувати цілуцілісіньку добу без сну та відпочинку. Якщо я правильно зрозумів, – тут Пітер
повернувся до решти, – то курган Аслана, про який говорив Тиквік, і є наш Кам'яний
стіл. А звідти півдня дороги до броду через Беруну…
– До мосту через Беруну, – виправив гном.
– У наш час мосту ще не було, – пояснив Пітер. – А від Беруни до Кейр-Паравеля ще
день із лишком. Якщо мені не зраджує пам'ять, то від Беруни до замку ми легкою
ходою добиралися на другий день по обіді. Отже, якщо підемо прудко, то маємо
встигнути за півтора дні. Це довго…
– Атож. І ще не слід забувати, що все довкола поросло лісом, а в лісі дикі звірі, та й
заморці не дрімають, – додав Тиквік.
– Стривайте, – втрутився Едмунд, – а навіщо нам іти тим же шляхом, що й наш
любий маленький друг?
– Ваша величносте, – став благати Тиквік, – будьте ж великодушні!
– Ну ось, уже нічого й не скажи, – зітхнув Едмунд, – ну, й нехай! А можна я буду
величати вас скорочено: наш ЛМД?
– Ай, – заступилася за Тиквіка Сьюзан, – годі вже кепкувати. Будь ласка.
– Нічого, дівчинко, ой, вибачте, ваша величносте, від насмішки ґуля не вскочить! –
усміхнувся гном. (Із того часу діти й прозвали його ЛМД і, як воно часто трапляється,
потім геть-чисто забули, звідки взялося це прізвисько та що воно означає.)
– Так от я й кажу, – правив своє Едмунд, – навіщо нам іти тією самою дорогою, що й
любий… що й ЛМД? Візьмемо човен – і гайда на південь, до Дзеркальної затоки,
увійдемо в затоку й уже звідти по прямій, лісочком, до самого Кам'яного столу. І
зауважте: у поході на човні нам не дошкулятимуть ані дикі звірі, ані заморці – одним
словом, якщо ми відчалимо зараз, то ще до заходу сонця будемо в затоці, на березі
заночуємо, а зі світанком здійснимо марш-кидок – й ось ми вже у Каспіана, до
сніданку! То як?
– Ось що означає знати узбережжя! – захоплено гукнув Тиквік. – Але тут я вже не
провідник і не радник, я взагалі перший гном, що відвідав узбережжя.
– Так, а як справи у нас із провізією? – спитала Сьюзан, непомітно перейшовши на
військову мову.
– Обійдемося яблуками, – сказала Люсі. – І треба вже щось робити! Ми тут другий
день, та досі нічого так і не зробили!
– Заздалегідь попереджаю, – застеріг Едмунд, – що аніякій рибі я свого капелюха
більше не віддам!
Через упертість Едмунда довелося обійтися лише яблуками. Їх поскладали в один із
плащів, попередньо зав'язавши його як лантух. Відтак усі напилися води з криниці (бо в
морі прісної води немає і взяти її ніде) й рушили на берег, де залишили човна. Шкода
було покидати рідний замок, який хоча й стояв у руїнах, але дітям був замість дому. Та
попереду на них чекали нові пригоди.
– ЛМД краще сісти за стерно, ми з Едом на весла, а дівчата – на ніс, вказувати
напрям. Доки не обійдемо острів, тримайтеся подалі від берега. І ось ще що: пропоную
познімати кольчуги, а то спечемося, як раки, – повелів Великий король.
Незабаром зелений берег острова залишився позаду, обриси бухт і піщаних кіс
розпливлися, а човен погойдувався на легкій хвилі. Над морем віяло солоним повітрям,
і в дрімотній тиші чувся лише скрипіт кречетів і плескіт весел по воді, що хлюпала об
борти. А сонце припікало.
Ліпше всіх влаштувалися Сьюзан та Люсі. Вони сиділи на носі, й коли-не-коли
зачерпували воду та розглядали морське дно. Вода виявилася на диво прозорою, й
навіть на глибині було видно білий пісок з острівцями брунатних водоростей.
– Як і в добрі старі часи, – промовила Люсі. – Пам'ятаєш, як ми ходили до Теребінтії,
а звідти в Гальму, потім до архіпелагу Семи Островів і відтіль аж до Самотніх островів?
– Ще б пак! – зітхнула Сьюзан. – А пам'ятаєш наш корабель із головою лебедя на
носі та різними крилами по бортах?
– І шовкові вітрила! І ліхтарі на кормі!
– А бенкети на палубі! А музики!
– А пам'ятаєш, як флейтисти залізли у "вороняче гніздо" й грали-вигравали з
барила, і здавалося, начебто музика ллється-лине з небес?
Тим часом човен обійшов острів і тепер можна було триматися ближче до берега,
по якому, куди не кинеш оком, тягнулися похмурі непривітні ліси. Своєю дикою красою
берег полонив уяву і по-своєму був напрочуд мальовничий, проте… милуватися ним
діти не могли: у пам'ять їм попри все уїлися картини не так давнього (для них)
минулого; коли не було тут аніяких лісів, а росла трава й лежав теплий пісочок, а на
березі чекали друзі.
Потроху в екіпажі відбулися перестанови: Сьюзан змінила на веслах змореного
Едмунда, а Едмунд пересів до Люсі.
– Еге-е ж, невдячна робітонька, – поремствував Пітер.
– А може, я погребу? – запропонувала мала Люсі.
– Підрости раніш, – відрізав Пітер.
Він не те що сердився, просто сил на балачки у нього вже не лишалося.
Розділ 9
Що побачила Люсі в лісі
Уже задовго до того як човен, обігнувши останній мис, вийшов у Дзеркальну
затоку, навіть у хлопчаків (не кажучи про Сьюзан) від утоми, як то кажуть,
відвалювалися руки та задерев'яніли спини. Від яскравого сонця та танцю відблисків на
воді у Люсі замерехтіло в очах. Навіть Тиквік (що, до речі, сидів за кермом) – і той не
міг дочекатися кінця морської прогулянки. Річ у тому, що лаву стернового, на якій він
сидів із гордістю, було призначено не для гномів, а для дорослих людей. Ось чому
заміть того, аби спиратися на рейку для стернового, він змушений був дриґати ногами
у повітрі та ялозити по всій лаві. Зрозуміло: що довше тяглася та морська подорож, то
більше усі занепадали духом. Як наслідок, якщо раніше вони лише й думали про те, аби
скоріше з'єднатися з Каспіаном, то тепер дедалі частіше їх відвідували невеселі думки:
ось знайдуть вони Каспіана, а далі що? – як жменьці гномів і звірят здолати армію
дорослих та тертих вояків?
На воду вже спускалися сутінки, а човен усе плив уздовж звивистих берегів
Дзеркальної затоки. Береги то раптово сходилися, утворюючи фіорди – тоді дерева
темними арками нависали над головами мандрівників; то розмикалися – тоді трохи
світлішало; та різниця з кожною хвилиною ставала менш помітною – впали сутінки.
Звуки моря залишилися далеко позаду, і тиша у затоці стояла така, що чутно було, як
дзюркочуть маленькі струмочки, що квапливими цівками біжать із лісу до великої води.
Коли нарешті вирішено було пристати до берега, ні в кого не знайшлося сил
розпалити багаття. І хоча яблука давно вже набили оскому, ніхто навіть і словом не
прохопився про те, аби доплентати до лісу та спробувати щось уполювати. Тож деякий
час лісову тишу порушував лише хрускіт яблук, і після невибагливої вечері діти
повкладалися спати, занурившись у мох та опале листя на пагорбі між чотирьох
високих буків.
Невдовзі всі міцно спали. Усі, окрім Люсі. Сама вона, може, тому, що втомилася
менше за інших, крутилася з боку на бік, влаштовуючись зручніше. Та на який би бік
вона не поверталася, звідусіль до неї линуло хропіння Тиквіка. Зарано вона забула, які
ж вони, ті гноми, хропуни! Аж тут вона згадала, що якщо не силкуватися заснути, то
заснеш швидше. Із тією думкою вона й розплющила очі.
Між стовбурами дерев виднілася Дзеркальна затока, а над нею – нічне нарнійське
небо. І тут у пам'яті Люсі немов хтось прочинив потаємні дверцята, і вона несподівано
для себе пригадала назви нарнійських зірок і сузір'їв. Колись вона знала їх краще за
земні! Та воно й не дивно: позаяк нарнійським королевам дозволяється йти до ліжка
набагато пізніше, ніж звичайним англійським дівчаткам! Із трав'яної постелі їй було
добре видно три літні сузір'я: Корабель, Молот і Леопард. "Мій старий добрий
Леопард", – замріяно прошепотіла вона сама до себе.
Спати їй зовсім розхотілося, і вона просто лежала з розплющеними очима,
вдивляючись у ніч. Ось залеліло дзеркало затоки, і хоча місяць ще не визирнув із-поза
дерев, Люсі здогадалася, що він от-от вийде. А ще вона відчула, що разом із нею не
спить увесь ліс. Сама не знаючи чому, вона тихенько встала і повільно попрямувала
геть від табору.
– Ой, як чудово! – у захопленні промовила вона. Свіже повітря було напоєне
духмяними пахощами лісу.
Десь неподалік, іще коротко та непевно, немов випробовуючи голос, тьохнув
соловейко. Люсі повільно просувалася лісом, а попереду ставало чомусь не темніше, а
світліше. Нарешті дерева розступилися, і вона опинилася на затишній лісовій
галявинці, залитій таємничим місячним сяйвом. А навколо галявини, за деревами,
розплескалися такі ж озерця місячного світла, але світло й тінь так перемішалися, що
у Люсі замигтіло в очах, і вона відвернулася. Тієї ж миті соловейко, відчувши, що
розспівався, залився дзвінкою чистою піснею.
Поступово очі Люсі звикали до невпинного танку світла й тіні. Тепер вона могла
чітко розрізняти дерева, що оточували галявину, і їй згадалися ті славні часи, коли
дерева в Нарнії розмовляли… От, якби повернути все назад! Люсі точно могла сказати,
яким голосом заговорило б те чи інше дерево, коли б вдалося його пробудити! Ба
більше! Вона навіть точно знала, на кого з людей вони б походили! Ось срібляста
береза: у неї був би ласкавий тихий голос, схожий на сонячний дощик, і сама вона
схожа на струнку дівчину з м'якими кучерями, що колихалися б від найлегшого подиху
вітерцю. Дівчина та безумовно полюбляла б танцювати. А дуб був би схожий на сухого,
але кремезного доброзичливого старого зі скуйовдженою бородою і кошлатими
бровами, бородавками на носі й мозолями на вузлуватих руках. Але справжньою
окрасою лісу, граціозним утіленням його духу, було б високе і струнке, спокійне і
величне дерево бука, під яким саме стояла Люсі. Люсі нічого не збиралася говорити, та
проти її волі губи самі зашепотіли:
– Дерева! Дерева! Дерева! Прокиньтеся! Прокиньтеся! Прокиньтеся! Хіба ви
забули? Хіба ви не пам'ятаєте мене? Де ж ви, мої любі дріади? Прийдіть до мене!
І тут, немов відгукнувшись на її поклик, дерева зашуміли листям, хоча ніч була
тиха – ні краплі дощу, ані вітерцю. І, ніби слухаючи шелест листя, урвав свою пісню
соловейко.
На якусь мить Люсі здалося, що ось-ось вона зрозуміє, що говорять дерева, та ні:
шелест поволі згас, і соловейко заспівав знов. Навіть у чарівному місячному сяйві ліс
тепер видавався таким буденним. Люсі не полишало відчуття (таке відчуття, яке буває,
коли намагаєшся згадати чиєсь ім'я і воно вже крутиться на кінчику язика, тільки й
вимовити б уголос, а розтуляєш рота – та ба, вже й забув), що вона зробила щось не
так: чи то заговорила на якусь мить раніше, чи навпаки – спізнилася, чи не сказала
щось важливе, чи навпаки – бовкнула щось зайве.
Несподівано для себе Люсі відчула сильну втому та побрела назад у табір. Там вона
протиснулася між Пітером та Сьюзан й одразу провалилася в сон.
Холодно та безрадісно було прокидатися наступного ранку. Усе було брудним і
вогким, і навіть сонце не хотіло вставати.
– Ох мені вже ті яблучка! – сумною усмішкою привітав дітей гном. – Мушу
зауважити, ваші стародавні королівські величності, що ви не дуже й дбаєте про
харчування своїх підданих!
Ці слова підвели всіх на ноги. Діти обтрусилися та роздивилися навколо. Та
дивитися не було на що: навколо щільно стовбичили дерева.
– Сподіваюся, ваші величності добре знають дорогу? – висловив сподівання Тиквік.
– Про мене, то ні, – поспіхом відгукнулася Сьюзан. – У цих лісах я зроду не бувала! І
взагалі, мені здається, що варто пливти рікою.
– Могла б сказати і раніше! – із зрозумілою різкістю зауважив Пітер.
– Не зважай, Пітере, – заспокоїв його Едмунд. – Сью – вона як те мокре рядно,
завжди ладна загасити запал! У тебе ж є компас? Тож не бери дурного в голову! За
компасом ми рухаємося на північний захід, перетинаємо маленьку річечку – як її там? –
ага, Стремінка…
– Точно! – підтвердив Пітер. – Вона впадає у Велику річку коло броду Беруни.
Щоправда, ЛМД стверджує, що на тому місці вже міст.
– Міст – це дуже доречно! – підхопив Едмунд. – Перетинаємо річку, піднімаємося на
пагорб і навпростець до Кам'яного столу, себто до Асланового кургану. Навіть не надто
поспішаючи, ми будемо там десь о восьмій-дев'ятій ранку. Можна сподіватися
встигнути до Каспіана на сніданок!
– Хотілося б плекати надію, що твоя правда, – за звичкою висловила сумнів Сьюзан,
– от особисто я таких подробиць не пам'ятаю!
– Це тому, що у дівчат є такий головний недолік: у них у головах ніколи не
знаходиться місця для такої важливої речі, як географічна карта! – поділився своїми
спостереженнями Едмунд.
– А це тому, що, на відміну від інших, у нас у головах є місце для багатьох інших
речей! – не розгубилася Люсі.
Спочатку все йшло якнайкраще: дітям навіть здалося, що вони натрапили на
занедбану стежку, по якій тільки йти та йти… Але ті з вас, хто бував у лісі, чудово
знають, які оманливі бувають лісові стежки: іноді здається, що вони навмисне
з'являються з однією єдиною метою: завести подорожнього подалі в ліс. А тільки-но він
остаточно заблукає, як вони вмить зникають, наче їх і не було. Тож гуляти лісовими
стежками без компаса – справа дуже ризикована. На щастя для хлопців, компас у них
був і, не надто довіряючи всяким стежками, вони час від часу зверталися до нього, і
якщо відхилялися від напрямку, то ненадовго.
Десь із півгодини всі поволі тяглися лісом (це зрозуміло, якщо пригадати вчорашню
веслувальну звитягу), аж тут Тиквік нашорошив вуха й пошепки сказав: "Стій". Усі
завмерли. "За нами хтось іде, – ледве чутно прошепотів він, – точніше, не просто за
нами, а збоку, десь ліворуч". Затамувавши дух, усі прислухалися, аж поки не задзвеніло
у вухах, і вдивлялися в гущавину, поки не зарябіло в очах. "Краще тримати луки
напоготові", – прошепотіла Сьюзан Тиквіку, і той ствердно кивнув. Із луками напоготові
всі повільно рушили далі, щохвилини роззираючись навсібіч.
Ліс нібито порідшав, потім перейшов у підлісок, підлісок погустішав, і діти знов
опинилися в темному лісі. Саме тут позаду почувся страшний рев і, ламаючи гілля,
щось величезне й кошлате налетіло на Люсі. Усе сталося так швидко і несподівано, що
ніхто й отямитися не встиг. Так буває, коли близько вдаряє блискавка: яскравий спалах
зливається з гуркотом грому, і тому невідомо, чого лякаєшся більше. Не пам'ятаючи
себе, Люсі впала, краєм вуха почувши дзенькання тятиви. А коли вона знову прийшла
до тями, то побачила страшного сірого ведмедя із лютим вищиром на морді. Ведмідь
перегородив усю стежку, а в боці у нього стирчала стріла. То була стріла Тиквіка.
– Що ж, у цьому змаганні ЛМД переміг тебе, Сью! – із силуваною усмішкою
промовив Пітер. Пригода вибила із рівноваги навіть і його.
– Я… я стріляла занадто пізно, – визнала та, – побоялася, що то може бути
розумний ведмідь.
Насправді Сьюзан була не спроможна вбити не те що розумного ведмедя, а й
взагалі жодну живу істоту.
– У тому-то й біда, – погодився Тиквік. – За довгі роки майже всі звірі здичавіли та
втратили великий дар мови, і дуже мало залишилося тих, хто цей дар зберегли. Тут
відразу й не вгадаєш, а зволікати не можна…
– Бідолашний ведмедик, – зітхнула Сьюзан. – Ви ж не думаєте, що він був…
– Та ні! – заперечив гном. – Ви вже довіртеся моєму досвіду! Погляньте тільки на
його морду! А як він гарчав! У нього на морді написано, що не для того кинувся він на
маленьку дівчинку, аби в обійми її забрати, а саме для того, аби нею поснідати! До речі,
якщо вже зайшло про сніданок: не хотів би засмучувати ваші величності, але запаси в
таборі Каспіана вкрай обмежені, а от м'яса – того й зовсім немає, відтак ведмежатина
добре пасувала б до столу. Та й не хотілося б залишати таку тушу на поживу хижакам,
таким самим, як наш розбійник! Багато часу це не займе, якщо, сподіваюсь, їхні юні
величності королі розуміються на білуванні…
– А от нам краще відійти подалі! – Сьюзан потягнула Люсі за рукав. – Це вкрай
неприємне видовище!
Люсі здригнулася і кивнула. Дівчатка відійшли за дерева і сіли на галявинці.
– Мені раптом прийшла жахлива думка! – сказала Люсі.
– Яка?
– А подумалось мені, а що як у нашому світі з людьми сталося б те саме, що тут зі
звірами? Ззовні люди залишалися б такими, якими й були, а от усередині – стали як
звірі, а зрозуміти, хто є хто, – ніяк не зрозумієш… Як же тоді бути?
– Тьху ти! Знайшла час думати про таке! Наче іншого клопоту в нас нема! – Сьюзан
до всього підходила практично.
Коли вони повернулися, хлопці та гном уже впоралися: м'яса виявилося стільки, що
виникали сумніви, чи зможуть вони забрати з собою хоча б половину. Одначе будь-хто,
хто досить довго дотримувався вимушеної яблучної дієти, зрозуміє бажання хлопців
прихопити з собою якомога більше. Звичайно, свіжина не та штука, якою приємно
набивати кишені, але якщо кожен шматок ретельно обгорнути в свіже лопушиння, то
краще й не придумаєш. Саме так мандрівники й вчинили. Надто добре всі розуміли, що
подивляться на ці згортки зовсім іншими очима, щойно зголодніють.
Сонце ще не зійшло, діти повільно йшли лісом лише з одним коротеньким привалом
– обмити руки. Зі сходом сонця птахи заспівали голосніше, і, хоча в папороті
задзижчали хмари мух, що налетіли, мов на м'ясо, йти стало веселіше, а втома від
учорашнього веслування потроху відступала. Сонечко припікало, усі познімали шоломи
і, простоволосі, рушили зовсім бадьоро.
– Ми хоч туди йдемо? – десь за годину спитав Едмунд.
– Головне не ухилятися ліворуч, – не зупиняючись, пояснив Пітер. – Якщо забрати
вправо, то в гіршому випадку вийдемо на Велику річку. У такому разі ми просто згаємо
час. А от якщо ліворуч – то навіть не зрозуміло, куди потрапимо…
Усі мовчки подовжували шлях: у тиші було чути лише тупіт ніг та легкий брязкіт
кольчуг.
– Ну, й де ж вона, ця Стремінка?! – знову не витримав Едмунд.
– За моїми розрахунками, ми вже повинні були вийти до неї! – зауважив Пітер. – Та
робити нічого! Треба рухатися далі.
Обидва помітили, що гном не на жарт стурбований, хоча силкувався не давати
взнаки. Тож усі продовжили дорогу, відчуваючи, як із кожним кроком розжарюються
та важчають крицеві кольчуги.
– А це що таке?! – раптово вигукнув Пітер.
Несподівано для себе діти опинилися на краю прірви, ще крок – і всі разом полетіли
б униз! Обережно вони заглянули за край: по дну розколини із клекотінням ревів потік.
На протилежному березі здіймалися прямовисні скелі. Такі скелі могли б потішити
найвибагливішого з відчайдушних скелелазів, але геть не наших мандрівників: нікому з
них, окрім хіба що Едмунда та, можливо, Тиквіка, ще не доводилося лазити по скелях.
– Це все моя провина, – порушив тяжке мовчання Пітер. – Бо саме я наполягав, аби
ми пішли цією дорогою. І ось тепер ми заблукали. Я нічого тут не впізнаю, а цю
розколину взагалі бачу вперше в житті!
У відповідь гном лише присвиснув.
– Так я й знала! – вигукнула Сьюзан. – Я весь час відчувала, що ми заблукаємо в
цьому звірському лісі! Єдине, що тепер залишається, – повертати назад, шукати іншу
дорогу!
– Сьюзан! – обірвала її Люсі. – Це нечесно у ставленні до Пітера. Він-бо хотів як
краще!
– А ти не нападай на Сью! – у свою чергу підвищив голос Едмунд. – До того ж вона
цілком має рацію!
– Щуки-раки-окунь-йорж! – втрутився Тиквік. – Якщо ми заблукали дорогою сюди,
то так само легко можемо заблукати й дорогою назад! І що ж тепер: повертатися до
острова і починати все спочатку? Та на це немає часу! Ви що ж гадаєте: стане вам
Міраз сидіти-розсиджуватися, доки ми розгулюємо туди-сюди? Він покінчить із
Каспіаном ще до того, як ми дістанемося до гирла Великої річки!
– І що ж робити – йти далі? – зовсім розгубилася Люсі.
– Я от не зовсім певен, що Великий король має рацію, стверджуючи, що ми
загубилися, – повільно вимовив Тиквік. – Чому б цій річці й не бути Стремінкою?
– Тому що Стремінка ніякою розколиною не біжить! – стримуючи роздратування,
відповів Пітер.
– Ваша величність зволить говорити "біжить", тоді як варто було б казати
"пробігала"! – заперечив гном. – Не забуваймо, що з того часу, як ваші величності
бували в цих місцях, спливли сотні, а то й тисячі років! А за цей час зсуви та обвали в
горах оголили скельну породу. Стремінка поглиблювала русло – і ось ми маємо те, що
маємо. Зрештою, чого тут гадати: один-єдиний землетрус міг змінити вашу річечку до
невпізнання.
– І справді… про це я не подумав, – зізнався Пітер.
– Нічого, буває! – втішив його гном. – Головне, що це не головне! Головне, що ця
річечка (Стремінка вона чи не Стремінка) біжить саме туди, куди нам треба! На північ!
А це означає, що десь попереду вона впадає у Велику річку і якщо ми підемо за течією,
то вийдемо саме туди, куди треба! Здається, тут не так близько, як ми розраховували,
але все ж…
– Молодець Тиквік! – підбадьорив гнома Пітер. – Гайда всі вперед! На північ, до
Каспіана!
– Дивіться! Дивіться! – несподівано загукала Люсі.
– Що? Де? Чого? – захвилювалися інші.
– Лев! Невже ви не бачите?! Це ж Аслан, Аслан! – Обличчя її розшарілося, очі
заблищали.
– Звідки… Аслан? Тут?.. – не збагнув Пітер.
– Лу! – перебивши Пітера, суворо промовила Сьюзан. – Поясни, будь ласка, де саме,
як тобі здалося, ти помітила Аслана?
– Облиште розмовляти зі мною, як оті дорослі! – тупнула ногою Люсі. – Мені зовсім
не здалося! Я і справді бачила Аслана!
– І де ж ти його бачила? – запитав Пітер.
– На тому боці розколини! Між двома горобинами! Он там! – зовсім не там, куди ми
зібралися йти! Він радить нам іти за ним – угору!
– А ти звідки знаєш, що він там радить? – запитав Едмунд.
– Я… Я… Я знаю – та й годі!.. Із виразу його обличчя!
Усі здивовано перезирнулися, мовляв, що та мала верзе.
– Цілком імовірно, їхня величність справді могли побачити лева, – лагідно зауважив
Тиквік. – От і мені казали, що в цих лісах водяться леви… Тільки з чого це їхня
величність вирішили, що її лев настроєний до нас дружньо? Боюся, у цих лісах леви не
доброзичливіші за ведмедів!
– Ви… та ви знущаєтеся з мене! – обурилася Люсі. – По-вашому, я не впізнала б
Аслана?!
– Їхня величність знов-таки забуває, – ще уступливіше нагадав Тиквік, – що бачили
свого лева якщо не тисячу, то вже принаймні років сто тому! Погодьтеся, що за цей час
будь-який лев міг вельми постаріти, якщо не… гм! І потім, його могла спіткати доля
інших тутешніх звірів: він міг втратити розум, мову і здичавіти…
Люсі почервоніла від люті, ще мить – і вона накинулася б на гнома зі стусанами, та
Пітер поклав руку їй на плече:
– Не гарячкуй, Лу! ЛМД просто не розуміє, та й звідки йому розуміти? Якщо хтось і
знає Аслана з нині живих, то це тільки ми, ви вже повірте нам, Тиквіку. Він не "будьякий лев", він – Аслан! І не варто так казати про нього! Питання лише в тому, чи був
Аслан, чи ні?
– Звичайно, був! – Люсі ладна була розридатися.
– Розумієш, Лу, – зітхнув Пітер, – твоя впевненість, звісно, робить тобі честь, але
погодься, якщо Аслана бачила лише ти, а одна людина може й помилитися…
– …Залишається одне – проголосувати, – запропонував Едмунд.
– Гаразд, – погодився Пітер. – ЛМД, серед нас ти найстарший, із тебе і почнемо! За
що ти голосуєш: за те, аби йти вгору за течією, чи за те, щоб зійти вниз?
– Униз! – рішуче сказав гном. – Хто він такий ваш Аслан, я не знаю. Зате я знаю, що
якщо піти вгору за течією, то цілий день може піти на те, щоб відшукати місце, де
перетнути розколину. А берег із того боку – ох, який крутий! Якщо ж ми підемо вздовж
розколини праворуч, то за якихось дві годин будемо коло Великої річки! Ну, а крім
того: якщо тут і справді водяться леви, то краще триматися від них подалі… а не
ближче до них, як пропонує їхня королівська величність.
– Твоя черга, Сьюзан.
– Ти тільки не ображайся, Лу, – сказала Сьюзан, – та я вважаю так само: йти треба
вниз за течією. Правду кажучи, від втоми я вже вмираю і дуже хочу нарешті вирватися
з лабетів цього лихого лісу. Та ти ж і сама розумієш: раз ніхто, крім тебе, нічого не
бачив, виходить, буцімто ти вирішила за всіх, а це не демократично.
– Едмунде?
– Усе воно нібито й так, – скоромовкою видав Едмунд (він помітно хвилювався і
навіть почервонів), – і в кожного своя правда… Але я ось що хочу сказати: коли ми
вперше потрапили в Нарнію – чи то рік, чи то тисячу років тому – вважайте, як хочете!
– то першовідкривачем була саме Люсі. Але ніхто з нас їй відразу не повірив. І я теж! А
що вийшло? А вийшло те, що правду казала саме Люсі. Повіримо ж їй і цього разу – і це
буде тільки справедливо. Я за те, аби йти вгору!
– Дякую, Еде! – вигукнула Люсі і схопила його за руку.
– Що ж, слово за тобою, Пітере, – сказала Люсі, – хочу сподіватися, що…
– Помовчи хоч трохи! – перервав її Пітер. – Дай людині подумати. Тьху ти, краще б
зовсім не голосували!
– Ви – Великий король, вам і вирішувати, – суворо нагадав Тиквік.
– Униз! – рішуче вимовив Пітер. – Зволікати не можна, треба діяти. А на чиєму боці
правда – покаже час!
Краєм розколини вони рушили праворуч, униз за водою. Останньою йшла Люсі і
гірко плакала.
Розділ 10
Повернення Лева
Іти краєм розколини не так і просто. Пройшовши дуже мало, неждано-негадано
подорожні натрапили на молоде смеріччя, що розрослося на самому краю.
Потикавшись між молодих, але від того не менш колючих смерічок, усі збагнули, що
йти пробоєм – справа невдячна, ба навіть небезпечна, позаяк будь-якої митті можна
спіткнутися і запросто скрутити собі в'язи. Тому всі, не змовляючись, повернули назад і
пішли в обхід. Але й тут надто взяли праворуч, швидко втратили з ока берег і вже не
чули шуму води. Знову їх охопив переляк, що заблукали; ніхто не знав, котра година, а
спека стояла така, що злізти б у річку й не висовуватись – і аж ніяк не гасати лісом.
Урешті-решт, обливаючись потом, діти сяк-так видерлися зі смеріччя і знову
вийшли до розколини, але на милю-дві нижче за водою. Тут вони навіть відчули
полегшення, бо скелі були нижчими, не такими стрімчастими, як перед смеріччям, а
це давало надію, що десь попереду можна буде переправитися без усякого клопотумороки. Більше того, ще нижче за водою діти виявили цілком безпечний спуск і з
радісним зиком збігли аж до річки. І перш ніж іти далі, донесхочу напилися й трішки
відпочили, сидячи на голому камінні. Про сніданок чи навіть обід у Каспіана нікому
вже й на думку не спадало.
Рішення рухатися дном розколини (ухвалене без голосування) мало одну
безперечну перевагу: у дітлахів нарешті з'явилася упевненість, що тепер уже ніяка
сила не змусить їх збитися з дороги. Після зустрічі зі смеріччям усі так боялися
заходити далеко в ліс, що майбутні випробування здавалися їм веселою прогулянкою.
Що ж, у чомусь діти, напевно, мали рацію. Шлях через ліс, де несподівана стежина чи
густі зарості ожини, чи звичайне повалене дерево, чи болото, або корчастий густий
підлісок так і силкуються затримати подорожніх, а то й завести невідомо куди,
загрожував їм безнадійним запізненням. Але й мандри дном розколини, де струменіла
Стремінка, так само стали не найприємнішим маршрутом, принаймні для людей, що
поспішають. Інша справа, коли б вони вибралися сюди на пікнік із чаюванням – о, тоді
кращого місця годі було шукати: гримкі водоспади, срібноструменні каскади; глибокі
бурштинові заводі й кругляки, порослі водоростями, немов оздоблені малахітом;
береги, вкриті квітчастими килимами духмяних трав і вічнозелених мохів, килимами, у
яких нога потопає аж по кісточку; та чудернацькі папороті, над якими застигли у
повітрі скляні бабки зі смарагдовими очима, – воістину це було місце невимовної краси.
Часом над головами подорожніх зависав шуліка, а одного разу (принаймні так
стверджували Пітер і Тиквік) високо в небі кружляв величезний орел. Та дітей і гнома
не вабили принади природи, їм кортіло щонайшвидше дістатися до Великої ріки. Звідти
рукою сягнути до Беруни, а там уже – й до кургану.
Ось так вони йшли-йшли, а дорога ставала все важчою та важчою. Доводилося
дертися по камінню, а не ступати по гальці. Береги зсувалися, потік шумів десь унизу,
тепер мандрівники рухалися кам'яним карнизом. "Недільна прогулянка"
перетворилася на альпійський похід. Тепер будь-яка необачність на слизькій скелі
загрожувала падінням у розкотисту пітьму, де ревіла й вирувала невидима ріка.
Марно вдивлялися подорожні у прямовисні скелі в надії побачити розколину, щоб
піднятися нагору, – здавалося, що скелі знущаються з них: адже варто дітлахам
опинитися на тому боці, і попереду на них чекав короткий плавний спуск і легкий
променад прямцем до штабу Каспіана. Звикнувши до способу пересування, коли однією
рукою краще триматися за стіну, хлопці й гном завели розмову про те, що непогано б
було розпалити багаття та підсмажити ведмежатини. У відповідь Сьюзан візказувала
лише одне: "треба йти, йти і йти… аж доки не закінчиться цей "звірський" ліс, а до того
про ведмежатину краще геть-чисто забути".
А Люсі до того виснажилася й була не в гуморі, що її аж ніяк не обходило, чим
закінчиться суперечка. А втім, вона мала рацію: хто що там собі думає-вважає, не мало
аніякої ваги, адже сухих дров на карнизі все одно не було. Зрештою, на цю невеличку
прикрість зважили й хлопці. І відтак далі балачки точилися навколо того, а чи таке вже
й бридке сире м'ясо, як про це кажуть кухарі та пишуть куховарські книжки? На що
Тиквік пробубонів, що так воно і є.
Отак, збуваючи час за балачками, діти спускалися Стремінкою вниз. Нетерплячому
читачеві вже, мабуть, давно кортить, аби вони якнайшвидше прийшли. Кваплюся
запевнити такого читача, що й дітям кортіло того самого, та їм ще йти і йти… А допоки
вони йдуть, варто нагадати ось про що: припади на їхню долю такі мандри якихось три
дні тому, коли вони перебували в Англії, то вони давно вже б попадали з ніг від знемоги
й знесилення, і ніяка сила не змусила б їх підвестися і продовжити шлях. Але в тім-то й
річ, що в Нарнії все інакше, і навіть маленька Люсі була тільки на третину
першокласниця, якій ще належало їхати в пансіон, а на дві третини – її величністю
Люсі – королевою Нарнії.
– Нарешті, – радісно скрикнула Сьюзан.
– Ура-а-а! – загорлав Пітер.
Щойно за заворотом Стремінки перед ними розлігся круговид, від якого,
погодьтеся, не могло не захопити дух. До самого небосхилу простягалася широка
рівнина, а нею срібною стрічкою в'юнилася Велика ріка. З цього місця видно навіть
піщану обмілину, де раніше був брід, а тепер красувався довгий арочний міст. А за
мостом розкинулося не те щоб місто, а так – містечко, не надто помітне на неосяжних
обширах рівнини.
– Гляньте-но, – гордо зауважив Едмунд, – а місто стоїть на тому місці, де ми вели
бій! Пам'ятаєте битву на Беруні?
Краєвид міста надав хлопцям свіжих сил. Ще б пак – саме тут вони здобули свою
блискучу перемогу, а з нею і королівство!
Поринувши у спогади, Пітер та Едмунд якось непомітно підібрали животи,
порозправляли плечі, підтягнулися і навіть, як здалося Тиквіку, стали вищими на зріст.
Гном із жвавим інтересом прислуховувався до їхніх розповідей про минулорічні
звитяги, бо для нього це були легенди сивої давнини, тож слухати їх можна було без
кінця-краю.
Та час не чекає. Згадавши про це, хлопчики прискорили крок, неначе й не було за
плечима переходу на багато миль, а на плечах – тяжких крицевих кольчуг. Зрештою,
йти таки стало легше: хай лівий берег і спинався так само прямовисною стіною, зате
правий ставав більш похилим і плескатим. Розколина закінчилася, і діти вийшли у
долину. Правда, на превеликий жаль Сьюзан, долина Стремінки була геть уся вкрита
все тим самим густим і темним лісом, проте особливо це вже нікого не турбувало. А
дарма!
Ні сіло ні впало аж раптом почувся різкий звук: напівсвист-напівшерех – вж-ж-ик – і
наче дятел стукнув дзьобом у стовбур. На якусь мить діти аж завмерли: де й коли вони
чули такий вжик, і чому він так їм не до вподоби. Та жодної миті не гаяв Тиквік: він
крикнув "лягай!" і впав у папороті, сіпонувши за собою Люсі. Ще мить Пітер вдумливо
розглядав стовбур дерева у себе над головою, сподіваючись побачити чи то нахабного
дятла, чи то білку, чи якусь іншу живу істоту. Та виявилося ні те, ні інше, ані третє:
тріпочучи оперенням, зі стовбура стирчала довга зловорожа стріла. Ще мить – і їхні
подальші плани змінилися б безповоротно. Пітер, штовхнувши Сьюзан, упав у
папороть, коли наступна стріла устромилася у стовбур трохи нижче першої.
Невидимий лучник стріляти вмів. Точніше, це був навіть не лучник, а лучники. І діти
одразу ж у цьому переконалися: навколо, як горох, уперіщили стріли. Одна з них із
дзвоном чиркнула по шолому Сьюзан і сковзнула у траву.
– Швидше! Швидше! Назад! – закричав Тиквік.
Не підводячи голови, всі поповзли до схилу, звідки так весело спускалися ще якусь
хвилину тому. Піт заливав очі, а хмари комарів і мошви, здійняті з листя папороті, з
писком розлючено налетіли на прибульців. Усі поповзли хутчіше, а потім, не
витримавши комариного пискотіння, скочили на ноги й, згинаючись, помчали вперед –
тобто назад по схилу. А для більшої швидкості та щоб випадково не спіткнутися, хлопці
тримали мечі в руках, а Сьюзан, аби не розгубити без пуття стріли, притискала
сагайдак до боку.
Ох, і прикро ж було бігти вгору знайомою дорогою! Захекавшись, усі попадали у
мох коло водоспаду за великим кругляком і, на свій подив, помітили, що відмахали
чималу відстань. Бігти далі сил не було, хай навіть і стояло питання життя та смерті.
Усі уважно прислухалися до шуму водоспаду, намагаючись розпізнати звуки
погоні. Погоні не було.
– Ну, певно, обійшлося! – видихнув Тиквік. – Схоже, ми наразилися всього-на-всього
на дрібну варту. Прочісувати ліс вони, напевне, не будуть – собі дорожче… Але
налякали нас – будь здоров, фініки-віники-йорж!
– Авжеж, – Едмунд кивнув у бік Сьюзан, – фініки-віники-йорж, але ще б трохитрохи…
– Це все ніщо, маточки-тичинки! Одне кепсько: назад уже не посунешся…
– Мені просто треба відірвати голову! – схопився за голову Пітер. – Відірвати за те,
що потягнув вас цією дорогою!
– Ну що ви, ваша величносте, – взявся його розраджувати гном, – по-перше, вам
ваша голова куди потрібніша, ніж нам, а по-друге, зовсім не ви, а саме навпаки – їхня
величність король Едмунд запропонували пливти Дзеркальною затокою…
– Але ж ЛМД правду каже! – щиро здивувався Едмунд. – Це і справді була моя
ідея… Що ж, значить, мені й відповідати.
– Нарешті, третє! – проголосив Тиквік – По-третє, навіть якби ми обрали той шлях,
яким добирався до ваших величностей їхній відданий слуга (тут гном злегка
уклонився), ми з тим самим успіхом могли наштовхнутися на таку точно варту. Та про
що це я? Усе могло закінчитися набагато гірше. Усе могло закінчитися так кепсько, що
й годі уявляти! Це велике щастя, що ми пішли цим шляхом, на який вказали ваші
королівські величності!
– Виходить, нам і справді поталанило, – зауважила Сьюзан.
– Отакої! І це – поталанило? – гмикнув Едмунд.
– Мабуть, доведеться таки повертатися вгору розколиною, – ґречно нагадала Люсі.
– Люсі, та ти просто молодець, – вигукнув Пітер, – скільки людей на твоєму місці
давно б не витримали: тільки б і торочили: "Я ж казала вам, я ж казала!.."
Пітер окинув оком свій невеличкий загін:
– Ну що? Уперед?
– Уперед, – кивнув гном, – але попереджаю: ви собі як хочете, але як тільки ми
доберемося до сухого хмизу, я одразу ж розкладу багаття й готуватиму вечерю, цибулябарабуля та редька з часником!
…Що за магічне слово "вечеря"! Завдяки йому у всіх начебто відкрилося друге
дихання, і ще завидна загін був у смеріччі, яке завдало їм стільки клопоту. Тут, в
улуговині, й стали табором.
Діти, яких підганяло оте одне слово, мигцем назбирали хмизу, а гном налагодився
куховарити. На світ видобули брудні й липкі згортки з ведмежатиною, самий вигляд
яких здатен був викликати відразу в будь-кого, хто провів цей день, не виходячи з дому.
Але гному спав на думку чудовий кулінарний задум – обгорнути рештки яблук (по два
на кожного) тонко нарізаними шматками м'яса, на кшталт яблучного рулету, а потім,
нанизавши на загострені патички, тримати на малому вогні. Свіжий сік просочив м'ясо
подібно до яблучного соусу, який у старі часи подавали на стіл до свинини. Вийшло
досить-таки смачно, аж злипалися губи. А головне – не треба було мити посуд, а
замість цього можна розтягнутися на сухій глиці й спостерігати за тим, як Тиквік
священнодіє над своєю видатною люлькою.
Діти знову були повні сподівань завтра ж відшукати Каспіана та, зібравши військо,
розгромити вщент підступного Міраза. І нехай на сьогодні ніяких підстав для подібних
сподівань не існувало, всім відразу полегшало на серці, і з легким серцем одне за
одним діти й гном позасинали…
Люсі прокинулася від того, що їй наснилося, буцімто знайомий-презнайомий голос
майже нечутно вимовив її ім'я. Спочатку їй здалося, що це голос татка. Та ні, це був
голос не його. Либонь, Пітера? Також ні. Але тоді ж чий? Люсі здогадалася, що
впізнати його можна, лише як встанеш та підеш туди, звідки він так тихо та
наполегливо її гукає. Люсі страх як не хотілося вставати, та не тому, що вона відчувала
втому – навпаки, вона вже прекрасно відпочила, виспалася, і їй було добре та затишно.
Вона лежала на теплій глиці, дивлячись у нічне нарнійське небо, усипане зірками,
споглядала велетенський нарнійський місяць, що майже вдвічі більший за наш, і
думала, яка ж вона щаслива.
– Люсі! – знову погукав її загадковий голос, який вона так і не змогла розгадати.
Люсі сіла й озирнулася довкола. Місяць сяяв так яскраво, що, здавалося, весь ліс
просвічується наскрізь, та все ж було у світлі місяця щось таке, від чого ліс ввижався
незбагненним та диким, і – Люсі згадала слово – пралісом. Позаду неї сріблилося
смеріччя, праворуч проступали зубчасті верхівки скель на дальньому краю розколини,
а перед нею, на віддалі льоту стріли, починалася велика галява. І в ту мить Люсі
привиділося чи не привиділося – в нічному лісі ніколи нічого не знаєш достеменно! –
начебто на галявині, точніше навколо неї, щось відбувається.
– Ні, мені зовсім не ввижається, – сказала вона сама собі, – чи таки ввижається?
Дерева? Вони не стоять на місці! Вони ру-хають-ся!
Серце її шалено калатало, вона встала й пішла вперед. На галявині чувся шум, –
так вітер зазвичай шелестить у верховітті, та справа в тому, що ніч була безвітряна. І
окрім того – у цьому шумі вгадувалася якась мелодія, лише мотив. Люсі не могла
розпізнати (ось так і минулої ночі вона не могла розібрати слів, які шепотіли їй дерева).
Зате у чому вона була певна, так це у тому, що це музика для танку, бо що ближче вона
підходила, то сильніше її ноги поривалися пуститися в танок. Уже не було ніякої
непевності – дерева справді рухалися: крок вперед, крок назад, сходячись і
розходячись, сплітаючись і розплітаючись гіллям, немовби у вигадливому древньому
сільському танку по колу.
"А і справді, – подумала Люсі, – вже коли дерева танцюють, то й танок у них має
бути саме древнім і деревним!"
Люсі підійшла вже близько й не зчулась, як опинилася поміж дерев. Перше ж
дерево, на яке вона глянула, здалося їй зовсім не деревом, а довготелесим селянином із
здоровенною кудлатою бородою та кучмою волосся на голові. Люсі, певна річ, не
злякалася (вона ж бачила таке й раніше), а ось читач, якби опинився на її місці, з
переляку міг запросто зомліти, остовпіти, задеревіти чи ще щось подібне. А Люсі – ні.
Вона ще раз подивилася на нього (тепер він здався їй знову деревом) та й пішла собі
далі. Що ж, люди схильні звикати до чудес, і винуватити їх у цьому не випадає А
танцюючі дерева – явище досить не звичне й абсолютно не відоме в нашому світі (тому
вчені досі його як слід не дослідили і не класифікували). Наприклад, досі ще не
зрозуміло, як дерева пересуваються, бо пересуваються вони не поверхнею землі, а в
якийсь особливий спосіб, наче ми, коли брьохаємо по коліно у воді. А ще ніяк не
вдається прослідкувати той момент, коли дерево перетворюється на людину і навпаки.
То вони здаються милими лісовими велетами й велетками, коли чародійство покликає
їх до життя, то раптом знову перетворюються на звичайні дерева, одним словом – не
збагнеш! Безперечно одне: коли вони є деревами, то, придивившись, помічаєш, що це
якісь олюднені дерева; а коли вони є людьми, то і придивлятися нема потреби – люди з
них, відверто скажемо, якісь нуднуваті, крислаті, вкриті листям чи голками, залежно
від породи дерева.
– Ось вони й пробудилися! Чи майже пробудилися… – промурмотіла Люсі.
У нічному лісі, як ми пам'ятаємо, ні про що не можна робити висновки з
цілковитою впевненістю. Зате Люсі була певна того, що вона прокинулася й навіть
більше, ніж прокинулася. Усі її почуття загострилися, і вона стрімко линула поміж
деревами, неначе в танці, й перестрибувала з боку в бік, аби її ненароком не зачепили
її величезні партнери. Проте самі вони не надто займали її думки. Вона простувала
туди, звідки її вабив любий її серцю голос.
Невдовзі вона проминула деревний танок по колу, до кінця так і не збагнувши, чи
то рук, чи то віт торкалася вона у цьому незвичайному танці, і, вийшовши з
переплетіння світла та тіні, потрапила на рівну, наче підстрижену галявину. Саме
навколо цієї галявини і водили свій танок по колу дерева, а на галяві – о, чудо! – був він,
велетенський Лев, сліпучо білий у місячному сяйві з величезною тінню позаду. Він міг
здатися навіть кам'яним, коли б китиця його хвоста не посіпувалася й не била по землі.
На думку гнома, лев міг бути дружнім, а міг бути і ворожим (друге – куди з більшою
вірогідністю), та Люсі такі гадки не обсідали. Вона кинулася Левові в обійми, оповила
руками його шию та занурилася обличчям у густу шовковисту гриву.
– Аслане, Аслане, нарешті ти тут, – схлипувала вона з радощів.
Велетенський звір перекотився на бік, аби Люсі могла влаштуватися зручніше, а
вона поклала голову йому на лапу. Тепле дихання торкнулося дівчинки, і Лев
торкнувся язиком кінчика її носа. Люсі дивилася і не могла надивитися на нього.
– Радо вітаю тебе, дитинко, – промовив Лев.
– Аслане, Аслане, відтоді як ми не бачилися, ти став ще більшим і прекраснішим!
– Просто ти, дитинко, подорослішала, – відповів він.
– А мені здалося… Та ні, мені зовсім не здалося – ти на ділі став більшим!
– Річ аж ніяк не в мені, моя дитинко. Це ти з кожним роком підростаєш, і з кожним
роком я здаюся тобі все більшим й більшим…
Люсі була до того щаслива, що їй ба навіть не хотілося говорити, хоча сказати
необхідно було дуже багато. Тоді заговорив Аслан:
– Люсі, – сказав Він, – ми не можемо довго сидіти тут. Не забувай – у вас важлива
справа, а ви й так згаяли сьогодні чимало часу.
– А знаєш чому? – вигукнула Люсі. – Я їм сказала, а мені ніхто, ніхто не повірив!
Але ж я бачила тебе так чітко, а вони, вони…
Люсі не знаходила слів від обурення, аж раптом вона почула глухе ричання й
побачила, як кінець левового хвоста роздратовано забарабанив по землі.
– Ой! Вибач, – зрозумівши натяк, схаменулася вона, – я аж ніяк не хотіла їх картати,
я просто забулася – і все! Я більше не буду! Слово честі! Але ж я не винна, що…
Лев зазирнув їй в очі.
– Аслане, не дивися на мене так, будь ласка! Я ж не могла кинути решту й дертися
на цю скелю сама! Чи могла?.. Ну гаразд, а що б я потім робила сама проти війська?..
Тобто, звичайно, не сама… а з тобою… Аслане, я зовсім заплуталася!
На це Лев нічого не відповів.
– Стривай-стривай! – Люсі зашепотіла у левове вухо, наче хтось міг її підслухати. –
Я, здається, здогадуюся! Ти хочеш сказати, що якось усе обернулося б на краще? Але
як?.. Аслане, ну, будь ласка, ну, скажи, що мало статися, якщо б ми…
– Знати, що мало статися?! Цього не може знати ніхто, – здивувався Лев. – Адже
якщо цього не сталося, виходить, і не мало статися, дитинко моя.
– Як так!.. – оторопіла Люсі.
– Зате кожен може дізнатися, що станеться, – продовжував Лев, – і зробити це –
немає нічого простішого! Спробуй піти й розбудити решту – і тоді ти дізнаєшся, що
станеться наступної миті. Спробуй сказати їм, що бачила мене, що потрібно вставати і
йти за мною, – і ти дізнаєшся, що станеться далі.
– Тоді мені слід так і зробити? – видихнула Люсі.
– Так, дитинко моя.
– Скажи, а інші – вони зможуть тебе побачити?
– Не відразу, проте, можливо, потім, із часом…
– Але вони мені попросту не повірять!
– Розбуди – і ти побачиш, що станеться далі.
– Ах, Аслане, Аслане, ти навіть не уявляєш, яка я щаслива, що бачу тебе знову, –
зітхнула Люсі. – Шкода, що мені час іти, а я-то думала, що ти дозволиш мені
лишитися… Я покладалася на те, що ти як рикнеш, так і розженеш усіх ворогів, як
минулого разу! А то тепер усе так погано, так тяжко, так жахливо…
– Що ж, дитинко моя, ніщо не повторюється двічі. А в Нарнії всім нині тяжко, всім,
а не лише тобі.
Люсі сховала обличчя у лев'ячій гриві, аби Лев ненароком не побачив, що вона
ладна зарюмсати. Проте, мабуть, у самій гриві також крилася якась чародійна сила,
тому що Люсі враз розхотілося плакати, більше того, вона відчула себе сильною і
сміливою, як та справжня левиця. Люсі вскочила на ноги.
– Пробач, Аслане, мені мою колишню слабкість! Тепер я готова!
– Авжеж, тепер ти викопана левиця, – сказав Аслан. – Нехай же відродиться наша
Нарнія! Та варто поспішати. Не можна гаяти ані хвилини.
Він підвівся і нечутно, але величною та гордою ходою попростував до танцюючих
дерев, і Люсі пішла за ним, поклавши тремтячу руку йому на гриву. Дерева
розступалися, даючи їм дорогу, на якісь миттєвості набуваючи людської подоби. Перед
Люсі промиготіли прекрасні ликом і граційні боги й богині лісу, які схиляли свої голови
та віти у привітанні перед Левом. Але коли, проминувши лісову смугу, Люсі озирнулася
– позаду неї знову стояли всього лише дерева.
– Іди, дитино, – сказав їй Аслан, – а я буду на тебе тут чекати. Розбуди їх, якщо
зможеш, скажи їм, що треба йти. А якщо не зможеш, тоді йди за мною одна. Час не
жде.
Непросто загадати невдячніше завдання, аніж те, що постало перед Люсі, –
завдання, приречене на невдачу: ану спробуй розштовхати чотирьох, які всі як один
старші, ніж ти, й страшенно потомилися і більше всього на світі хочуть спати! Ану
спробуй переконати їх у тому, у що вони, напевне, не повірять, і змусь їх зробити те,
чого вони зробити не захочуть.
"Нема чого й думати, – подумала Люсі, – я маю це зробити, і я це зроблю, хоч би
там що!" Передусім вона підійшла до Пітера й легенько потермосила його за плече.
– Чуєш, Пітере, – прошепотіла вона йому на вухо, – прокинься! Тут Аслан. Він хоче,
аби ми йшли за ним!
– Зараз, Лу, цю ж мить, – миттєво відгукнувся Пітер. Проте не встигла Люсі зрадіти,
як він повернувся на інший бік і знов заснув.
Тоді Люсі вирішила розпочати з когось іншого і подумала, що найкраще для цього
підходить Сьюзан.
І точно! Сьюзан розплющила очі, зміряла Люсі дбайливим поглядом і сказала подорослому досадливим тоном:
– Люба моя Лу, тобі все це на-сни-ло-ся! Будь розумницею і лягай-но спочивати.
Майже втративши надію, Люсі заходилася біля Едмунда:
– Едмунде, миленький, прокинься, будь ласка!
Уже ж вона і дихала на нього, і термосила за плечі, і штовхала в бік, та Едмунд
знай лише крутився і кректав уві сні.
І все ж Люсі свого досягла! Едмунд сів і майже осмислено подивився на неї. Тоді
Люсі повторила йому все спочатку раз, а потім другий. І це було найгірше, тому що з
кожним разом слова звучали дедалі менш переконливо.
– Аслан! – нарешті второпав Едмунд і скочив на ноги. – Ур-ра! Аслан!..Та де ж він?
– Там, – показала Люсі, й сама поглянула в той бік, де терпляче чекав Лев.
Люсі помітила, що Лев дивиться на них своїми великими ясними очима. Та Едмунд,
глянувши у той бік, чомусь перепитав:
– Ну, так де ж він?
– Там, біля дерев! – навіть розсердилася Люсі. – Невже ти не бачиш?
Певний час Едмунд ретельно вдивлявся в ніч, а потім чесно зізнався:
– Ні, особисто я нічого не бачу. А може, там нічого й нема? Га? Може, тобі
привиділося? Знаєш, місячне сяйво… і все таке… Це називається оптичний… тьху ти!
Як же він називається, га?
– Я бачу його увесь час, – відмовившись допомагати Едмунду в пошуках потрібного
слова, впевнено сказала Люсі. – Він дивиться прямо на нас.
– Гаразд, тоді чому ж я його не бачу?
– Він сказав, що, мабуть-таки, ви просто не зможете.
– Це чому ж?
– Не знаю. Просто він так сказав.
– Тьху ти, ну ти, – витер чоло Едмунд, – що ж нам робити? Ввижається – не
ввижається… Знаєш що, Лу, давай-но будити решту!
Розділ 11
Рик Лева
Коли нарешті всі прокинулись, Люсі вчетверте переповіла свою історію. Запала
тяжка тиша.
– Не знаю, що й казати, – промовив Пітер, коли вже забракло сил витріщати очі у
нічну пітьму. – Що-небудь бачиш, Сьюзан?
– Нічого! Та й як можна побачити те, чого немає. Їй це наснилося! Нумо, Люсі,
лягаймо спати!
– Послухайте, – сказала Люсі, і голос її затремтів від образи, – ходіть зі мною! Якщо
ви не підете, то я піду сама, чесне слово! Але я хочу, щоб ми трималися разом;
зрозумійте. Він вже кличе – потрібно поспішати!..
– Не кажи дурниць, Люсі! – перебила її Сьюзан. – Нікуди ти сама не підеш, скажи
їй, Пітере! Зовсім дівча від рук відбилося…
– Ви як знаєте, а я вірю в нашу Люсі, – втрутився Едмунд, – і якщо йде вона, йду і я.
Хочу лише нагадати, що досі вона завжди мала слушність…
– І то правда! – вигукнув Пітер. – Як мала слушність, мабуть, і сьогодні вранці… Як
не крути, а день ми змарнували, опинившись на тому місці, звідки вирушили. Одного не
розумію: навіщо Аслану від нас ховатися? Такого раніше не було, це взагалі на нього не
схоже… А що скаже ЛМД?
– А що тут скажеш? – зітхнув гном. – Усі підуть, так і я піду; розділяться – залишуся
із королем Пітером, адже то мій обов'язок перед ним і Каспіаном. Коли бажаєте знати
мою думку, я лише простий гном і думаю ось що: хіба вночі знайдеш дорогу там, де
навіть удень не знайшов? А про всяких там чарівних левів я ось що скажу: що це за
розумний лев, від якого ми ані словечка ще не чули? Що це за добрий лев, який нам ще
жодного разу не допоміг? І що з того, що він здоровезний? Його ж не видно! Та я за
такого лева і шеляга ламаного не дав би!
– Він уже квапить! Лапою тупотить! – захвилювалася Люсі. – Час нам уже йти!
Принаймні мені вже час!
– Ти не маєш права тиснути на інших. Нас четверо, а ти одна, до того ж усі ми
старші за тебе, – докорила їй Сьюзан.
– Годі вже! – накинувся на неї Едмунд. – Іти – то йти, а розповідати про права
можна і дорогою, – він цілком став на бік Люсі, та безсонна ніч не додавала йому
гумору.
– Ну то в дорогу! – скомандував Пітер, сунув руку під ремінь щита і надів його. В
інший час він, звичайно, спробував би якось підтримати та втішити Люсі, адже вона
була його улюбленою сестрою і до того ж він розумів, як вона має почуватися, притому,
що ніяк не вона винна в їхній сварці. І все ж його гризла досада, і чомусь, у першу
чергу, саме на Люсі. А Сьюзан – та розійшлася не на жарт:
– Бач, яка! А якщо я теж почну поводитись як ти, Люсі? Ось не піду з вами – і баста!
І що бажаєте, те й робіть!
– Підкоріться волі Великого короля, ваше величносте, – тихо мовив Тиквік, – і
ходімо. Заснути тепер уже не вдасться, тож краще йти, аніж стояти і молоти язиком!
Усі нарешті рушили вперед. Люсі йшла першою, закусивши губу, аби зопалу не
наговорити Сьюзан усіляких дурниць. Та невдовзі вона вже викинула з голови усі ті
дрібниці та зосередилася на тому, аби не втратити Аслана з очей. Він саме звернув убік
та уповільнив крок. Решта сподівалися тільки на Люсі: Лева вони не тільки не бачили,
але й не чули – його величезні котячі лапи ступали по траві зовсім нечутно.
А він повів їх правіше від танцюючих дерев (правда, ніхто не помітив, танцюють
вони чи ні, бо Люсі дивилася на Лева, а всі решта дивилися на Люсі) і нарешті підвів до
самого краю розколини.
– Козлотура-козероги! – вилаявся собі під ніс Тиквік. – Бракувало мені ще стрибати
у темряві по скелях… Так і шию скрутити недовго!
Аслан довго йшов по краю прірви. Згодом усі побачили на самому гребені скелі
кілька невисоких дерев. Лев звернув праворуч і зник за ними. У Люсі перехопило дух,
їй здалося, ніби він стрибнув зі скелі. Але по-справжньому злякатися вона не встигла:
головне було не втратити Лева з очей. Вона покрокувала швидше і невдовзі сама
опинилася серед дерев. Поглянувши вниз, побачила вузьку, круту стежку, що
спускалася серед каміння на дно розколини. Там і прямував тепер Аслан. Ось він
обернувся, і Люсі розгледіла його вдоволений погляд. Вона заплескала в долоні й
пішлася за ним, чуючи за спиною крики інших: "Стережись, Люсі! Ти аж на краєчку!
Куди ти?!" А за мить її наздогнав голос Едмунда: "Е-ге-гей, але ж вона знає, що робить!
Тут стежка". Десь на середині стежки наздогнав її й сам Едмунд.
– Дивися! – схвильовано прошепотів він. – Подивися! Що це за тінь повзе попереду?
– Це його тінь, – пояснила Люсі.
– Тепер я тобі вірю, Лу, – сказав Едмунд. – На всі сто. І як же я раніше не розгледів?
А де ж він сам?
– Там, де і тінь, звичайно! Хіба ти не бачиш?
– Здається, щось майнуло, та я не можу сказати напевне. Тут таке чудне світло…
– Швидше, швидше, королю Едмунде! – почувся позаду голос Тиквіка, а ще вище,
коло самого краю скелі, Пітер пробурмотів:
– Та ворушись ти, Сьюзан! Дай-но мені свою руку! Тут і немовля пройде. Годі
буркотати!
За кілька хвилин усі опинилися внизу, де шумів стрімкий потік. Обережно, мов
кішка, Аслан ішов через річку, переступаючи з каменя на камінь. На середині він
зупинився і нагнувся, аби попити води, потім підвів голову і, труснувши мокрою
гривою, знову подивився на хлопців. Тут Едмунд ще раз побачив його і навіть вигукнув:
"Аслан!", та Лев рушив далі, до протилежного берега Стремінки.
– Пітере! Пітере! – перекриваючи шум води, погукав Великого короля Едмунд. – Ти
бачив?
– Та нібито щось бачив! – крикнув у відповідь Пітер. – А може й ні – у місячному
сяйві все що завгодно може приверзтись!
Аслан упевнено вів свій маленький загін розколиною вгору. Ця подорож була не
стільки незвичайна, скільки дивовижна: ревучий потік далеко внизу, вогка та сива у
місячному сяйві трава, тьмяно виблискуючі скелі, що височіли попереду, та над усім,
як поводир, величний мовчазний звір, якого крізь пітьму вже бачили усі, крім, звісно,
Сьюзан та гнома.
Тим часом загін підійшов до непомітної стежки, що вела вгору. Не дивно, що її
важко, а точніше неможливо, було розгледіти з іншого берега. Вона ховалася серед
химерних вигинів скель тонкою-тонкою звивистою стрічкою. Нині, коли яскраво світив
місяць, знизу здавалося, що ця змійка чорною мерехтливою тінню повзе по сірому
граніту вгору…
Люсі вже знемагала, коли хвіст і задні лапи Аслана зникли з очей. З останніх сил
вона видерлася нагору вслід за ним та, відхекуючись і марно намагаючись зупинити
дрижання в колінах, стала на пагорбі – тому самому пагорбі, якого подорожні
намагалися дістатися з тієї хвилини, як полишили Дзеркальну затоку. Довгий
положистий схил, оповитий вересом і некошеною травою, серед яких місяць деінде
вихоплював сиві кругляки, сягав майже на півмилі вгору, де зникав у тіні дерев.
Достатньо було лише погляду, аби впізнати це місце. То був пагорб із Кам'яним столом.
Позаду почувся дзенькіт кольчуг і важке дихання відсталих. Аслан знову ковзнув
угору схилом, і всі, тепер зібравшись разом, дружно рушили за ним.
– Люсі, – раптом тихо покликала Сьюзан.
– Що?
– Тепер і я бачу Аслана. Ти не ображайся на мене, гаразд?..
– Гаразд, – так само тихо прошепотіла у відповідь Люсі.
– Я огидно вчинила не тільки з тобою, а й з іншими, і з ним також… Учора і мені
здалося, що я його бачу, але я… чи то не повірила своїм очам, чи то подумала, що ми й
самі виплутаємося, – загалом, я нічого не сказала іншим, і ось ми втратили цілий день,
і – хто знає? – що тут трапилося за цей день! І сьогодні, коли ти нас будила, у глибині
душі я ж розуміла, що ти не станеш через дрібничку всіх нас підіймати, але мені… мені
соромно було зізнатися, що я, твоя старша сестра, і ось – помилялася… Що я тепер
скажу йому? Як поясню?
– А може, не треба нічого пояснювати? – підказала Люсі.
Незабаром маленький загін опинився на узліссі, звідки навіть крізь нічну пітьму
можна було розгледіти курган, який невідомо коли насипали над Кам'яним столом
жителі Нарнії.
– Що ж це робиться? – обурено прошипів Тиквік. – Де охорона, чати, вартові? Нас
повинні були гукнути ще на підході!
– Тихіше! – зашикали на нього з усіх боків, бо в цю хвилину Аслан зупинився і
повернувся до дітей, чекаючи, доки вони підійдуть. На мить усі зам'ялися – їм було і
радісно бачити його, і боязно від того, що вчасно не послухалися, але потім хлопці
рішуче ступили крок уперед, і Люсі посунулася, даючи їм дорогу. Сьюзан і Тиквік
залишилися на місці, а гном навіть якось зіщулився, увібрав голову в плечі та ще й
пригнувся.
– О, Аслане, – тільки й сказав Пітер, опускаючись на одне коліно і підносячи важку
лапу Лева до своїх губ, – який я радий. І як мені соромно. Я взявся вести інших, та не
гідний з мене вийшов поводир…
– Любий мій сину! – привітав його Лев. Потім повернувся до Едмунда: – Ти зробив
усе, що було в твоїх силах. Дякую тобі!
Потім запала важка пауза, і нарешті почулося:
– Сьюзан!
Сьюзан у відповідь не зронила ані слова, і всім здалося, ніби вона нечутно плаче.
– Підійди до мене, моя дитино, – промовив Аслан. – Ти дала волю страхам у своєму
серці. Підійди ж до мене, я вдихну в тебе сміливість і відвагу. Так краще?
– Трохи, – кивнула Сьюзан.
– А тепер, – гучніше промовив Аслан, і в його голосі діти вловили знайомі нотки
гарчання і помітили, як хвіст його заходив із боку в бік, – де ж цей маленький гном,
відомий боєць на мечах і великий лучник? Де цей син землі, що не вірить у левів? Ану,
підійди-но сюди! – Останні слова він уже прогарчав на повний голос.
– Хо-хо-ховрахи-зя-зя-зяблики, – пробелькотів блідий, як привид, Тиквік. Діти, що
добре знали Аслана, розуміли, що гном йому подобається, але не дали взнаки, а гном
злякався не на жарт. До цього він узагалі не бачив левів, а такого й поготів. Та він не
розгубився і зробив єдиноможливе розумне – не зволікаючи, наблизився до Аслана.
Чи доводилося читачеві бачити, як кішка переносить кошеня, схопивши за
шкварку? Якщо так, то читачеві легко буде уявити собі, що трапилось далі. Аслан
підхопив Тиквіка за комір і злегка труснув його, від чого його обладунки загриміли і
посипалися додолу, як каструлі й сковорідки у майстерні лудильника, потім – ф'юіть! – і
гном злетів у повітря, перекидаючись через голову, мов акробат. Він, звичайно, був у
повній безпеці, але цього не знав і геть злякався. Біля самої землі гнома підхопила
м'яка лапа; його поставили на землю так само обережно й дбайливо, як кішка ставить
своє кошеня.
– То як, сину землі, чи ми потоваришуємо? – запитав Аслан.
– Г-га-гадаю, що так, – насилу вимовив, відсапуючись, Тиквік.
– Ну то добре! А тепер, діти мої, погляньте на схід – ось уже й зоря займається,
отже, часу у вас не так і багато. Поспішайте, сини Адама, і ти, син землі, бо вас
чекають великі випробування, і Каспіан потребує вашої допомоги.
Ані гном, що досі не знаходив сил вичавити з себе хоч слово, ані хлопчаки не
наважилися запитати, чи піде з ними Аслан. Усі троє відсалютували оголеними мечами
і, намагаючись не брязкати кольчугами, розтанули в передранкових сутінках. Люсі з
гордістю відзначила, які ж хлопці сильні і сміливі, і спритні, і мужні, і витривалі. Чого в
Англії вона за ними цього не помічала? Але в тому-то й річ, що в Нарнії для дітей все
було інакше, ніж в Англії, і хлопчаки були не просто хлопчаки, а Великі королі Пітер і
Едмунд.
Небо швидко світлішало. На сході, на обрії догорала ранкова зірка Аравір,
величезна, мов маленький місяць. Аслан, що здавався Люсі ще більшим, ніж вночі,
стріпнув гривою і загарчав.
Левиний рик, низький та розкотистий, обрушився на землю в дрімоті, мов звуки
органа, і пронісся всією Нарнією. Здригнувся Кам'яний стіл зі зведеним над ним
курганом; за пагорбом у стані Міраза посхоплювалися, дико озираючись, суворі воїни і,
взявшись за зброю, довго дивилися то на холодне досвітнє небо, то на похмурий ліс, то
один на одного; обличчя їхні були білими, мов крейда; затоками і затонами Великої
ріки в цю тиху передранкову годину прокотилися брижі, і з води раптом вигулькнули
голови німф із хвильками замість волосся, а трохи згодом із виру виринула і великавелика голова самого річкового бога з бородою з водоростей. У лісах і полях із нірок
повистрибували кролики, сторожко поводячи вухами, птахи висунули голови з-під
крил, запугукали сови, задзявкали лисиці, зафиркали їжаки і заколихалися дерева. У
містах і селах загавкали собаки; матері, вдивляючись перелякано в темряву, сильніше
пригорнули дітей до себе, чоловіки навпомацки запалювали світло; а далеко-далеко на
північних кордонах грюкнули важкі ковані ланцюги – то гірські велетні визирали
назовні й квапливо замикали ворота своїх похмурих замків.
Люсі й Сьюзан побачили, як з усіх навколишніх пагорбів на них насувається щось
темне, схоже на хвилю чорного туману, що йшла просто від землі; хвиля все наростала
й наростала, і раптом дівчатка зрозуміли, що то ніяка не хвиля, то прокинулися чарівні
нарнійські ліси. Здавалося, всі дерева Нарнії кинулися туди, де стояли вони з Асланом.
Утім, наближаючись, дерева вже не здавалися просто деревами, а все більше набували
людських рис. Нарешті Аслана і дітей оточив величезний натовп олюднених дерев, які
розкланювалися з ними або робили реверанси чи то просто привітно махали тонкими
вітами, і, лише уважно придивившись, можна було вгадати, хто яке дерево. Дівчатаберізки були білолицими, тонкими та стрункими; верби пишалися дивовижно пишним
волоссям: щоб поглянути на Аслана їм доводилося щохвилини відкидати з чола густі
важкі пасма; по-королівськи стримано поводились величні буки; важко рухались
кремезні дуби; в'язи були урочисті та сумні; скуйовджені темно-зелені гостролисти
йшли поряд із дружинами, що прикрасили себе намистами та сережками із яскравочервоних ягід; горобини шаруділи строкатим квітчастим вбранням і шепотілися між
собою, а шум і шелестіння дерев, мов морський прибій, доносив до дітей виразне:
"Аслан! Аслан!"
Натовп навколо Аслана ріс-ріс так швидко, що в Люсі запаморочилось у голові.
Вона заплющила і розплющила очі, аби прийти до тями, та виявилося, що то насправді
крутиться не голова в неї, а весь той величезний натовп дерев. Більш того, між
деревами замаячили якісь люди, що стрибали, скакали, дуріли відчайдушно. Серед них
вона помітила юнака із ніжним, майже дівочим, обличчям – воно могло б здатися
навіть милим, коли б у ньому не було стільки неприборканої первісної дикості.
Одягнений він був в оленячу шкуру, а його кучеряве волосся прикрашав вінок із
виноградного листя. Едмунд, який зустрівся з ним кілька днів по тому, зауважив, що "з
такими, як він, краще пильнувати, бо ніколи не знаєш, чого від нього чекати". У цього
розбишаки було безліч імен: і Бром, і Басарей, і Овен – ось тільки три з них.
Супроводжували його такі ж дикі на вигляд дівчата, як і він сам. Тут увагою Люсі
заволодів товстий, мов бочка, старий, що сидів верхи на віслюку. Побачивши його, вся
юрба вибухнула сміхом і вітальними вигуками: гей-го, гей-го, гей-гей-ге-е-ей!
– Пограймо, Аслане? – весело крикнув юнак із дівочим обличчям.
Люсі подумала, що все навколо і справді нагадує якусь гру, а от яку – второпати не
могла. Якщо то був квач – то такий, у якому ніхто нікого не квачував. Якщо хованки –
то того, хто заховався, ніхто шукати й не думав. Якщо піжмурки – то, мабуть, кожен
поводив себе так, ніби водив із зав'язаними очима. Гармидер довкола ще більше
заплутував старий товстун зі своїм віслюком, коли час від часу він заходився
репетувати:
– Дари сонця і лози! Кому дарів сонця і лози?!
І він скочувався зі свого віслюка, а коли його зі сміхом садили на місце, вигукував
щось так само незрозуміле і… падав знову. Утім, на цьому віслюку годі було всидіти і
кращому вершнику: віслюкові, вочевидь, здалося, що він бере участь у цирковій
виставі, тож він усе намагався стати на задні ноги. Він робив чималі успіхи і згодом,
певно, домігся б свого, але в нього під ногами раптом виросла чіпка виноградна лоза,
що одразу ж викинула листя. На очах листя розпустилося, і серед зелених острівців
з'явилися зелені тугі ґрона, що швидко наливалися соком. Люсі озирнулася – виноград
не тільки обплутав ноги віслюку, а плівся вже всюди: не було навколо жодного дерева,
що його б із голови до ніг не оповила виноградна лоза. Та що там дерева! Люсі підняла
руку, аби відкинути з чола неслухняне пасмо, а відкинула… виноградне гілля. Віслюк
був тепер увесь обплутаний виноградом від копит до кінчика хвоста, і навіть поміж вух
у нього звисало щось зелене – приглядівшись, Люсі побачила, що то виноградне ґроно.
Виноград тепер був і над головою, і під ногами, і попереду, і позаду – все навкруги було
оповите лозою.
– Кому дарів сонця і лози?! Дари сонця і лози! – знов проказував своє товстун.
Усі простягнули руки до винограду. Такого винограду, як той, ви в житті не
коштували, бо таким його ніколи не виростиш у теплиці. Величезні виноградини, тугі,
мов повітряні кульки, самі лопались у роті, зрошуючи піднебіння солодкою
прохолодою. Дівчаткам здавалося, що вони можуть їсти і їсти той виноград скільки
завгодно, а його й справді було стільки, що можна було наїстися досхочу. До того ж, що
вкрай важливо, не треба було дотримуватись так званих правил поведінки за столом.
Та ніхто й не збирався їх дотримуватись: куди не кинь оком, усюди лише мокрі пальці,
сік стікає підборіддям, а деінде й по бороді, з усіх боків чути нестримний сміх і той-таки
приспів: "Ге-е-ей, хо-хо, гей!" Згодом дівчата згадали, що вже чули схожі співи раніше –
це називають альпійським йодлем. Несподівано, в одну мить, усі відчули, що гра (чи що
там воно було) скінчилась, а гравці, хто де, чи попадали на землю, чи завмерли, де
стояли, та один за одним перевели погляд на Аслана.
За мить Люсі щось згадала та, ставши навшпиньки, прошепотіла Сьюзан, що стояла
поруч:
– Чуєш, я, здається, знаю, хто вони!
– Хто?
– Юнак із диким обличчям – то Бахус, а старий на віслюку – Силен. Пам'ятаєш,
колись давно про них розповідав нам пан Тумнус?
– Гм, і справді! – здивувалася Сьюзан. – Та знаєш що…
– Що?
– Коли б поруч не було Аслана, я б зовсім не хотіла опинитися у цій компанії.
– І не кажи… – навіть здригнулась Люсі.
Розділ 12
Мара і кара
А Тиквік і хлопчаки вже стояли коло темної низької кам'яної арки, де починався
хід, що вів до святині кургану. Щойно вони наблизилися, як із темряви вигулькнули
двоє вартових борсуків (у пітьмі Едмунд тільки й міг розгледіти, що білі смуги в них на
щоках і такі самі білі ікла) та хрипливо-застудженими голосами прорипіли:
– Стій! Хто йде?
– Свої! – озвався гном. – Це я, Тиквік. Веду Великого короля Нарнії з сивої давнини.
Борсуки обнюхали хлопцям руки і закивали головами.
– Ну нарешті, – стиха промовили обидва, – нарешті!
– Дайте нам світла, друзі, – попрохав Тиквік.
Борсуки відшукали факел, Пітер запалив його та передав Тиквіку.
– Веди нас, ЛМД, – промовив він, – не нам тут бути проводирями.
Тиквік узяв факел і рушив у підземелля. Там було холодно, вогко та похмуро.
Підлогу й стіни вкривала рясна цвіль, а зі стелі звисало махрове павутиння. Раз у раз із
важких кам'яних склепінь зривалася летюча миша і, мало не чіпляючи факел,
проносилася геть, подалі від світла. Хлопчакам, що вже котрий день не бачили даху
над головою, здавалося, що вони потрапили чи то у пастку, чи то до тюремних
казематів.
– Чуєш, Пітере, – прошепотів Едмунд, – ти тільки подивися на ці написи на стінах –
уявляєш, які вони давні! А ми навіть давніші за них! Пам'ятаєш, коли ми були тут
востаннє, цього ще не було…
– Гм… таке кого-завгодно змусить замислитися… – неуважно відповів Пітер.
Тиквік упевнено вів їх уперед.
– Поворот праворуч… прямо… тут ліворуч… обережно: сходинки!.. знову ліворуч… –
зрідка долинав його шепіт.
Нарешті попереду замерехтіло слабке світло, що вузькою смужкою лилося з-під
дверей. А за дверима лунали гучні розсерджені голоси. Хтось розмовляв так голосно,
що ті, хто сидів у кімнаті, наших подорожніх навіть не почули.
– Щось не подобається це мені, – прошепотів Тиквік Пітерові. – Почекаймо, краще, з
хвилинку.
Усі троє завмерли та наторошили вуха.
– Ви прекрасно знаєте, чому я не просурмив у чарівний ріг Сьюзан на світанку! –
почувся чийсь голос ("Це король", – пояснив Тиквік). – Не забуваймо, що одразу ж після
того, як ми відіслали гінців, на нас налетіли заморці, і бій ішов не де-небудь, а на
самому кургані, й не п'ять хвилин, а щонайменше три години. Я просурмив, тільки-но
видалася вільна хвилинка.
– Не мені забути той бій, – пролунав інший злий голос ("Це Нікабрик", – шепнув
Тиквік). – Мені не забути, що гноми вкотре прийняли на себе основний удар, і після
бою в рядах наших ми не дорахувалися кожного п'ятого!
– Як тобі не соромно! – просипів хтось третій ("Фух, живий Трюфеліно, живий!" –
тихо радів Тиквік). – Ми всі боролися не менше і не гірше за гномів, а король Каспіан –
у перших рядах.
– Пишатися своїми звитягами кожен мастак! – підвищив голос Нікабрик. – Та що з
того? За що ми б'ємося? За що кров проливаємо? Де обіцяна допомога, агов! Нема її,
вашої допомоги! Може статися, наш любий Каспіан запізно просурмив! А може, ріг той
– не чарівний, га?! Що ж ви мовчите, ніби води у рота понабирали, теж мені – великий
писар, чарівник-самоук, пан всезнайка! Чи, може, то не ви порадили нам покинути
наші печери, барлоги і нори, перебратися сюди й сидіти-чекати чи то на Аслана, чи то
на Пітера, чи то ще невідомо на кого?!
– Я не заперечую… мене теж засмутила відсутність допомоги, на яку я так само, як
і ви, покладав стільки надій… ("Ага, ось і доктор Корнеліус", – півголосом зауважив
Тиквік).
– Краще не обіцяти, як слово ламати! – знов накинувся на доктора Нікабрик. – А
тепер що: горщики побито – масло витекло, тенета зопріли – пташка полетіла, у неводі
дірка – рибка зникла! Не вмієш чаклувати, так і не берись – нехай чаклують ті, хто вміє!
Тому…
– Не гарячкуй, Нікабрику, – втрутився Трюфеліно, – нам, звірам, так само погано,
як і тобі, та ми не втрачаємо надії – ми чекаємо. Допомога прийде, обов'язково
прийде… Може, вона вже на порозі!
– О, ну так, звичайно! – огризнувся Нікабрик. – Чекаємо, чекаємо, і чого чекаємо:
доки рак на горі свисне чи поки небо на землю впаде? Ні, хочете – самі й чекайте, а
мені – зась! Запаси закінчуються, втрати наші не відновити, а прибічників наших стає
все менше й менше…
– А знаєш чому? – єхидствував Борсук. – Я тобі скажу чому. Тому, що в когось
задовгий язик. Правду казав Тиквік, ідучи, можливо, на вірну смерть: армії – ні слова! І
що ж? Не встиг він зникнути з очей, як хтось розтеревенив на весь ліс, що він, мовляв,
пішов за підмогою і що у нас є чарівний ріг, і що варто королю просурмити, і всі наші
лиха згинуть, як і не було!
– Ти, борсуче, говорити говори, та не заговорюйся! – знову підвищив голос
Нікабрик. – Сунув би краще свого сопливого носа у бджолиний вулик, аніж
наговорювати на мене! Тільки подумати: я – базіка?! Ану, швидко бери свої слова назад,
чи я…
– Заспокойтеся нарешті! – не стримався Каспіан. – Я ніяк не можу зрозуміти, до
чого ти хилиш, Нікабрику? І хто ті двоє таємничих незнайомців, що причаїлися у
темному кутку? І за яким правом ти їх привів на раду?
– За таким, що то мої друзі! Ти й сам тут лише тому, що заприятелював із Тиквіком
та борсуком, а цей навіжений старий у чорній сутані – хіба він тут не тому, що він твій
приятель?! Це що ж виходить? Виходить, лише я не можу привести на раду своїх
друзів?!
– Нікабрику! Його величність – король, якому ти з власної волі присягав на вірність!
– суворо зауважив Борсук.
– Ех, Трюфеліно, тобі б народитися при дворі, – всміхнувся Нікабрик, – ох і славний
із тебе вийшов би придворний борсук – придворним манерам, як я подивлюся, ти вже
навчився! Але ми не при дворі, а навпаки – у глибокій дірі, тому можемо говорити
прямо. Ми всі прекрасно розуміємо, що наш, із дозволу сказати, король може втратити
не тільки трон (на якому він ще й не сидів), а й голову, якщо ми не допоможемо йому
вибратися з цієї пастки, у яку, до речі, він сам нас і завів. Ось тому…
– Стривайте, може, ваші нові друзі самі пояснять нам, хто вони такі й нащо вони
тут? – запропонував доктор Корнеліус.
– Ваше докторійшество, вельмишановний пане докторе, – почувся тонкий, майже
плаксивий голосочок, від якого усім зробилось зимно на серці, – хто я така, як не бідна,
усіма забута старенька, яку ніхто не любить, не жаліє, ось тільки їхнє гномство пан
Нікабрик про стару й згадали. Завдяки йому я на власні очі й побачила такого юного і
вродливого короля. Тож ви, ваша величносте, ще подумайте, кого вам варто стерегтися
більше: Міраза чи немічну стару, в якої ломить у кістках та якій не сила навіть хмизу в
багаття підкласти, аби зігрітися. А ось деякі вміння старої, хоч вона й на науках не
обізнана, на відміну від їх докторійшества, стали б комусь дуже у нагоді. Вона ж, бач,
спроможна і наврочити, і закляття накласти, і поробити комусь, і мор наслати, бо в нас
із вами спільні вороги – о, як я їх ненавиджу, отих людей!
– Кхе-кхе, – відкашлявся їхнє докторійшество доктор Корнеліус, – стосовно старої
пані, здається, все зрозуміло. А от ваш інший приятель, Нікабрику, на що спроможний
він?
У відповідь із темного кута пролунав низький безбарвний голос, від якого, як потім
зізнався Пітер, у нього кров захолола у жилах.
– Мене гнітять жага та голод. Коли вже я увіп'юся зубами, мене вже не відтягнеш,
не відірвеш, а коли й відірвеш, то тільки з м'ясом. Століття мори мене голодом – я не
сконаю, сто днів та ночей пролежу в льоду – не згину. О, дайте мені лише припасти до
ріки крові – я вип'ю її геть усю. Де наші вороги? Я хочу крові, крові…
– І це з ними ти зібрався обговорювати наші плани? – спитав у Нікабрика Каспіан.
– Саме так! Більш того, з їхньою допомогою я зібрався ці плани здійснити!
Після цих слів у печері запала тиша. Тільки й чути було, як за дверима начебто
хтось неголосно перемовляється. Потім знову почувся вже знайомий хлопцям голос
Каспіана:
– Нікабрику, ми порадилися і вирішили, що готові тебе вислухати.
Знову настала тиша, ще довша і томливіша, ніж раніше. Мовчанка здавалася
гнітючою від того, що важко було зрозуміти, чому ж мовчить Нікабрик. Нарешті він
заговорив, і голос його лунав тихо, ніби він і сам відчував незручність від того, що він
мав сказати.
– Скільки всього переговорено, а зрозуміло одне, – сказав Нікабрик, – правди про
Стародавню Нарнію ніхто з нас не знає. Недарма Тиквік вважав, що то все казки. Утім,
я був би радий повірити навіть у казку, аби з неї була хоч якась користь. А її й немає!
Що сурмили ми в цей ваш ріг, що не сурмили – один чорт, що собака, що хорт! Тож
виходить, навіть якщо і були усілякі там великі Пітер і Сьюзан, і Едмунд, і Люсі, то вони
нас або не почули, або почули, та не прийшли, або вони і зовсім не за нас, а проти нас,
що теж зрозуміло…
– Або вони все ще в дорозі, – доречно докинув Трюфеліно.
– Та облиш це, борсуче! – відмахнувся Нікабрик. – Ти казатимеш, що допомога
прийде, навіть і тоді, коли Міраз вирішить пустити нас собакам на харчі! А я чекати не
збираюся! У ланцюзі стародавніх переказів ми випробували одну ланку – з цього нічого
не вийшло, ну що ж – коли ламається меч, витягають кинджал. Ті самі давні оповіді
розповідають не тільки про королів, а й про інші, грізніші, сили минулого. Ну то
викличмо їх, і нехай вони нам допоможуть!
– Коли ти маєш на увазі Аслана, – похитав головою Трюфеліно, – то викликати
королів, що були його слугами, то все одно, що викликати його самого. Коли він не
надішле їх, то навряд чи прийде сам.
– Тут ти маєш рацію, – кивнув Нікабрик. – Де Аслан, там і його королі. Може
статися, його немає серед живих, а може, він став на бік наших ворогів чи його
втримала якась сила, що сильніша за нього самого. Та що тут казати! Навіть якби він і
прийшов, невідомо ще, чи з дружніми намірами? Здається мені, йому більше до вподоби
люди, ніж гноми, та й звірів він, якщо і шанує, то не всіх – згадай-но лише вовків,
борсуче! Тож, може, воно й на краще, що він не прийшов… Крім того, коли вірити
легендам, він і був-то в Нарнії всього лише раз, та й то – казна-коли і недовго. Ні-ні,
забудьмо про Аслана, а замість нього краще викликати справжню силу!
Тут Нікабрик змовк, усі завмерли в очікуванні, а тиша запала така, що Едмунд
навіть чув, як за дверима сопе і шморгає носом Борсук.
– До чого ти ведеш? – не витримав, зрештою, Каспіан.
– До того, що є та, що могутністю своєю перевершує навіть самого Аслана, та, що
тримала Нарнію під своїм закляттям довгі роки, коли всі ті стародавні оповіді не
брешуть.
– Біла Чаклунка! – разом вигукнули три голоси, і шарудіння за дверима підказало
Пітеру, що всі троє схопилися на ноги.
– Так! – чітко вимовив Нікабрик. – Так-так, я кажу саме про неї! Сідайте-сідайте,
чого це ви посхоплювалися? Злякалися, мов малі діти… Нам потрібна така сила, яка
ненавиділа б рід людський найлютішою ненавистю, а отже, була б на нашому боці. І
така сила є! Наскільки я знаю, Біла Чаклунка здолала Аслана, зв'язала і вбила на цьому
самому Кам'яному столі, що стоїть поруч із нами, у цій печері!
– Наскільки ми знаємо, Аслан повернувся до життя, – різко зауважив Борсук.
– Може, воно й так, – не сперечався Нікабрик, – та щось замало відомо про його
подальші діяння – зник, і сліду не лишилось. Як ви це поясните? Хіба могло б таке
трапитися, коли б він і справді ожив? Може, про нього більше ні слова не сказано тому,
що й говорити було ні про кого?
– Він дав Нарнії королів і королев, – нагадав Каспіан.
– Королю, після того як він виграв вирішальну битву, аби зміцнитися на троні, не
потрібен дресирований лев! – заявив Нікабрик. У відповідь почулося глухе гарчання.
Судячи з усього, це гарчав Трюфеліно. – Та й що стало з усіма цими королями? –
войовничо продовжував Нікабрик. – Скільки вони там покоролівствували? Із кролячий
хвостик! Інша справа – Біла Чаклунка. Ось хто панував, так уже панував – цілих сто
років, довгих сто років зими… Оце, я розумію, сила, оце могутність! Це вам не фунт
родзинок!
– Та що ж ти таке верзеш! – не витримав король. – Хіба тобі невідомо, що чаклунка –
наш найлютіший ворог! Ворог, страшніший за будь-якого Міраза!
– Коли вона комусь і ворог, – крижаним голосом мовив Нікабрик, – так це вам,
людям… Ну, винищила вона якихось бобрів, ну, немає їх тепер у Нарнії, ну то й що?
Зате вона і пальцем не зачепила жодного гнома, а для нас, гномів, це найголовніше.
Чого нам остерігатися Білої Чаклунки!
– Але ж ви приєдналися до нас, – образився Борсук.
– Так? А ви нам що за це? У гущу бою кого посилають? Гномів. Урізати постачання
кому першому? Гномам…
– Але ж це неправда, неправда, – замотав головою Трюфеліно.
– Ані добра, ані справедливості ми у вас не знайшли! Нічого, знайдемо в когось
іншого! – закінчив Нікабрик.
– Зрада? – запитав Каспіан.
– А ти за меча не хапайся! – промовив Нікабрик, і в голосі його чулася неприхована
погроза. – Мене не налякаєш. Вас троє, нас теж троє, тож ми ще подивимось хто кого!
– Зупиніться! Стривайте! – пролунав єдиний спокійний голос серед всієї суперечки.
– Так ви, чого доброго, і до рукопашної дійдете. Чаклунка померла – про це всі легенди
говорять. Як же наш Нікабрик зібрався її викликати?
Нікабрик промовчав, а за нього відповів той самий безбарвний, глухий, наче
неживий, голос:
– Чаклунки не вмирають…
І знову втрутився верескливий і плаксивий голосок "бідної нещасної" бабусі, про
яку всі якось забули:
– Ах, ваша добра-жаліслива-бідна-нещасна королівська величносте, не мучтесь, не
побивайтеся з приводу передчасної кончини нашої дорогої Білої Пані, як ми її
називаємо. Високоповажний пан доктор вирішив пожартувати над бідною, нещасною,
всіма забутою старенькою. Ах, як вам не соромно, найдорожчий пане докторе, вчений
пане докторе? Де ж це чувано, аби справжня чаклунка – та й померла! Чаклунка на те
й чаклунка, щоб оживати кожен раз, як її кличуть назад.
– Тож викликай її скоріш! – поквапив неживий голос. – Малюй своє магічне коло,
запалюй блакитне полум'я. Ми чекаємо на неї!
Слідом за тим почулася якась метушня, Борсук загарчав, доктор скрикнув, і на всю
печеру, мов грім, прогримів голос Каспіана:
– Так ось у чому полягав твій задум, Нікабрику! Закликати на допомогу чари і
викликати дух проклятої чаклунки! Ось навіщо тобі знадобилися нові друзі: відьма і
перевертень!
Наступної миті все змішалося: звіриний рик і вереск, і крики, і прокляття, і
брязкання мечів. Хлопчики і Тиквік кинулися всередину. Краєм ока Пітер помітив, як
огидне сіре створіння, напівлюдина-напіввовк, стрибнуло на тендітного юнака
приблизно одного віку з самим Пітером. Едмунд побачив Борсука і гнома, що каталися
по підлозі, зчепившись, мов дикі кішки, а Тиквік носом мало не зіткнувся із жахливою
відьмою з палаючими очима. Тиквік надовго запам'ятав цей гачкуватий ніс і випнуту
нижню щелепу, цей рот, що нагадував щипці для розколювання горіхів, і цей
моторошний совиний погляд, і брудні сиві патли, що звисали відьмі на очі. Відьма
тримала доктора за горло і тільки клацнула на Тиквіка зубами, але промахнулася, а
Тиквік змахнув мечем – і відьмина голова покотилася по підлозі. У ту ж мить зі столу
впала свічка, і все поглинула темрява. Стало темно, як у льоху. У цій непроглядній
пітьмі чувся лише тупіт ніг і хрипке дихання: хтось дрябався, хтось кусався, хтось
махав мечем, хтось лупив у темряву кулаками, а хтось підборами. Нарешті все затихло.
– Еде, ти як там, Еде?
– Та ніби нічого, – натужно дихаючи, відгукнувся Едмунд. – Здається, я зловив цього
зрадника Нікабрика. Він тут, піді мною, борсається.
– Так, та не так! – почувся чийсь сердитий голос. – Це ви мене осідлали. Злізайтено, бо важкий, мов слоненя!
– Ох, перепрошую, Тиквіку, я ненавмисно, – вибачився Едмунд. – Усе, злажу,
злажу…
– Бо-бо-бо, бу-бу-бу, – раптом забубонів та знову заборсався в темряві Тиквік, – що ж
ви мені в рот черевик сунете? Він же не булка і не бублик!
– Королю Каспіане, де ви? Ви живі? – не звертаючи уваги на стогони Тиквіка,
запитав Пітер.
– Живий, – почувся слабкий голос, – але хтось мене сильно вкусив.
Чиркнув сірник, і вогник освітив бліде і брудне обличчя Едмунда. Він нагнувся,
понишпорив по підлозі та відшукав недогарок (ринку вже не використовували, бо
скінчилася олія). Поставивши недогарок на стіл, Едмунд підпалив гніт, полум'я
розгорілося, і з різних кінців печери попіднімалися люди і звірі. Шість пар очей,
кліпаючи на світло, сторожко вдивлялися один в одного.
– Схоже, вороги наші полягли, – підсумував Пітер. – Ось відьма. Вона мертва, –
Пітер відвів очі убік. – Ось Нікабрик. Він теж мертвий. А ось, як я розумію,
перевертень. Давненько я їх не бачив. Вовча голова і людське тіло – так і завмер, як
спостиг його меч, мабуть, саме перетворювався на вовка… А ви, я так розумію, і є той
самий король Каспіан, про якого я скільки чув?
– Так, – відповів юнак. – Із ким маю честь розмовляти?
– Це ж сам Великий король Пітер власною персоною! – відрекомендував Пітера
Тиквік.
– Благословенним будьте, ваша величносте! – вклонився Каспіан.
– І ваша величність також! – вклонився Пітер. – Ви, звичайно, розумієте, що ми тут
не для того, аби захопити трон, а для того, щоб допомогти утвердитися на ньому
законному королю.
– Ваше величносте! – пролунав скривджений голос за спиною у Пітера десь на рівні
ліктя. Пітер обернувся. Перед ним стояв Борсук. Пітер нагнувся, обійняв його і
поцілував у щетинисті щоки. І то були вам не дівчачі ніжності, а визнання королем
великих заслуг Борсука.
– Спасибі тобі, о кращий серед борсуків, – сказав Пітер. – Спасибі за те, що жодного
разу не засумнівався в нас.
– Ну що ви, ваше величносте, – зашарівся, якщо так можна висловитися, Борсук. –
Я всього лише звір, простий звір, а ми, звірі, майже не змінюємося, тому й пам'ять у
нас така довга. Справа борсуча в тому і полягає, аби берегти пам'ять минулих поколінь.
Як же я міг засумніватися?
– А знаєте, – сказав Каспіан, – мені дуже шкода, що так вийшло з Нікабриком,
нехай навіть він і зненавидів мене з першого погляду. Він зачерствів і знавіснів від
довгих страждань і ненависті. От коли б ми відразу перемогли, він був би, звичайно ж,
добрим і славним гномом… Я не знаю, чия рука завдала йому смертельний удар, і,
чесно кажучи, радий цьому…
– Однак ви спливає кров'ю, – зауважив Пітер.
– Схоже, мене вкусив цей от… – Каспіан кивнув на перевертня, – з вовчою пащею.
Усі кинулися промивати і перебинтовувати рану (як відомо з народних переказів,
укуси перевертнів надзвичайно небезпечні), а потім Тиквік сказав:
– Ну ось, поспішали ми до сніданку, поспішали, і нате вам!
Тиквік згадував про їжу щоразу, коли бував на волосинці від смерті, а останнім
часом це траплялося досить часто.
– Тільки не тут, – озвався Пітер.
– Тільки не тут, – здригнувся Каспіан. – Потрібно попросити когось прибрати тіла.
– Пóгані цій місце у ямі, – розпорядився Пітер, – а тіло нещасного Нікабрика треба
передати гномам – нехай вони поховають його за звичаями свого народу.
…Королівський сніданок, на який хлопці так прагнули встигнути всю дорогу від
Кейр-Паравеля, все-таки відбувся в одному з численних темних закутків кургану. Утім,
це навіть сніданком не назвеш: то був не той сніданок, що подають у палацах, і навіть
не той, що зазвичай випадає англійським дітям. Каспіан і Корнеліус могли скільки
завгодно мріяти про пиріг з олениною, а Пітер і Едмунд про яйця в мішечок і гарячу
каву – замість цього кожен отримав по маленькому куснику холодної ведмедини (із
кишені), по шматочку твердого сиру, невеличкій цибулинці й по ковтку студеної води з
глечика. Сніданок відбувся у тиші.
Розділ 13
Великий король кидає виклик
– Отже, – сказав Пітер після того, як усі закінчили трапезу, – отже, з'ясуймо собі
наше становище. Аслан і дівчатка, тобто я маю на увазі королеви Сьюзан і Люсі,
перебувають десь недалеко від нас. Але як вони діятимуть і коли, ми не знаємо. Та
добре знаємо інше: сидіти, склавши руки, вони не будуть. І ми, у свою чергу, маємо
зробити все, що в наших силах… а сил у нас не так уже й багато. Їх не вистачить не
лише для того, щоб узяти гору над Міразом, але навіть і для того, щоб дати йому бій у
чистому полі. Чи не так, Каспіане?
– На жаль, так, Великий королю, – відповідав Каспіан. Багато в чому він був схожий
на Пітера, проте страшенно ніяковів у розмові, мабуть, від того, що зустріч із великими
королями з далекого минулого справила на нього надто глибоке враження.
– Тоді я відішлю йому виклик на двобій.
На якусь мить усі постовпіли – ідея була хоч і проста, та смілива, а головне – досі
чомусь нікому не спадала на думку. Першим отямився Каспіан.
– Перепрошую, Великий королю, – промовив він, – але я б не хотів поступатися вам
цим правом. Я мушу поквитатися за батька.
– Бач, – Пітер добирав слова, намагаючись не образити самолюбство Каспіана, – поперше, тебе важко поранено, а по-друге, Міраз може попросту розсміятися на виклик
від свого небожа. Ми ж знаємо, що ти справжній король і витязь, але він цього не знає
і, як колись, вважає тебе за малого хлопчика. Тож йому буде якось і не до снаги
відповідати на твій виклик.
– Але, сір, – звернувся до Пітера Борсук (він сидів поруч Пітера й просто-таки
зазирав йому до рота), – із тим самим успіхом він може не прийняти виклик і від вас. А
що йому до того: у нього й військо більше, і зброя краща; ще день-два – і нас можна
брати змором… Навіщо ж йому лізти на кулю й ризикувати власною головою – не такий
він бовдур!
– Може й не прийняти, – погодився, але не зніяковів Пітер, – а може і прийняти, це
ми ще побачимо. Але навіть якщо і не прийме, то на обмін герольдами і всяку іншу
нісенітницю у нас піде мало не весь день. А за цей день багато що може змінитися.
Може статися таке, що Міразу й зовсім буде не до бойових дій – не забуваймо про
Аслана! А ми тим часом учинимо огляд нашого війська, укріпимо позиції… Ні, я
цілковито певен: необхідно посилати виклик, до того ж негайно! Докторе, у вас є
чорнило і перо?
– Без них учений – як без рук, – із готовністю відгукнувся доктор Корнеліус.
– Тоді, коли ваша ласка, запишіть моє послання. Я диктую…
Доки доктор розпрямляв пергамен, гострив перо і збовтував ріг із чорнилами,
Пітер прихилився до стіни й, замруживши очі, гарячково пригадував високомовний тон
послань; а за місцевим літочисленням він стикався з ним уже досить-таки давно: за
золотої доби Нарнії, тобто наче за доісторичних часів.
– Гаразд, – нарешті вимовив він, – ви готові, докторе?
Доктор умочив перо в чорнило, і Пітер продиктував. Вийшло ось що:
"Ми, Пітер, з ласки Аслана, а також за правом обрання, повеління та завоювання,
Великий король Нарнії, імператор Самотніх островів, а також лицар найшляхетнішого
ордену Лева та інше, інше і таке інше… Міразу, недостойному нащадку Каспіана
Восьмого, колишньому лорд-протектору, а нині – самозваному королю Нарнії,
переказуємо привіт…"
Тут Пітер трохи замислився, а чи не підправити "привіт" на "привітання", а заразом
"недостойного" замінити на "достойного", що, так би мовити, більше личить стилю, але
потім вирішив залишити все, як є.
– Ви встигаєте, докторе? – запитав він.
– "Нарнії", кома, "переказуємо привіт", крапка, – оголосив доктор.
– Добре. Абзац. "Запобігаючи непотрібним кровопролиттю, смертовбивству й іншим
лихоліттям, які спричиняються війною на землях увіреного нам королівства, так, як і в
ім'я захисту королівської честі та достоїнства возлюбленого брата нашого, короля
Каспіана, ми, Пітер і таке ін., виявили високе наше побажання стятися з тобою, ваша
Міразосвітносте, у чесному герці, сиріч двобої, щоби, поваливши тебе в порох, тим
самим воскресити зганьблену і зневажену справедливість, якої потоптання тобою,
найміразотніший та найміразенніший Міраз, полягало у позбавленні влади законного
правом, дарованим нами і заморським звичаєм, короля Каспіана, а також у
суперечному природі, підлотному і кривавому вбивству твого наймилостивішого короля
і брата, Каспіана Дев'ятого. А тому ми, Пітер і таке ін., беззаперечно пропонуємо,
вимагаємо і приказуємо тобі, ваша самозвана величавосте, прийняти кинутий нами
виклик на названий двобій; передати ж сіє посланіє припоручаємо возлюбленому брату
нашому Едмунду, колись королю та співправителю Нарнії, герцогу Ліхтарної пустки,
графу Західних багн, лицарю благородного ордену Скрижалі, якого й наділяємо всіма
повноваженнями для визначення, спільно з вашою Міразостійністю, умов
вищезгаданого герцю. Написано у нашій резиденції, Аслановому кургані, дванадцятого
травня місяця зеленого листя в рік правління короля Каспіана Десятого Нарнійського
перший". Має спрацювати, – зробивши глибокий віддих, сказав Пітер. – Тепер ось що:
Едмунду, тобто королю Едмунду, не гоже йти одному. Необхідно надати йому двох осіб
для почту. Одним я пропоную нашого доброго велетня.
– Так, але він не надто… е-е-е… красномовний, – заперечив Каспіан.
– Теж мені новина! Та говорити йому не доведеться, а вигляд він має досить-таки
показний. Й, окрім того, нині йому конче потрібні наші довіра і підтримка, то
відправимо його. Але хто ж буде другим?
– Якщо вашій величності бажається справити на ворога грізне враження, –
запропонував Тиквік, – то кандидатури, кращої за Рипічипа, нам не знайти. Цей усіх
тяжко вразить з одного маху: якщо не виглядом, то поглядом, а як не поглядом, то
язиком.
– Усе це так, авжеж, – усміхнувся Пітер, – утім, ось лихо, дуже вже він малий, наш
грізний Рипічип, боюсь, він наших ворогів не налякає, а радше насмішить, і вже тоді
точно можна не розраховувати на те, що Міраз прийме виклик заморському війську на
сміх!
– Пошліть Гленсторма, ваша величносте, – запропонував Трюфеліно, – з кого, з
кого, а з кентавра ніхто не справлятиме смішки.
За годину по тому двоє ясновельможних панів особливо наближених до Міраза, а
саме лорд Каверзіан і лорд Спесивіян, прогулюючись уздовж позицій війська заморців і
длубаючи в зубах після ситого сніданку, узріли, як виходять із лісу кентавр і велетень,
яких вони вже мали честь побачити в бою, а поміж ними хтось третій, кого вони, як не
морщили лоба, впізнати не змогли.
До речі мовити, коли б під ту хвилину Едмунда побачили хлопчаки з його рідної
школи, то й вони його навряд чи впізнали б, позаяк Аслан вдихнув у нього почуття
королівської достойності.
– Що відбувається? – не на жарт переполохався Каверзіан. – Невже вони
наступають?
– Та ні, – заспокоїв його Спесивіян, – бачите, у них в руках зелені віти, мабуть,
парламентарі, здаватися йдуть.
– Е-е-е, ваша ясновельможносте, – похитав головою Каверзіан, – Ви лишень гляньте
на того, що посередині, – з його вигляду не скажеш, що він іде здаватися, навпаки,
вигляд у нього такий, неначе він іде пропонувати здатися нам! Але хто б то міг бути?
На цього хлопчиська, Каспіана, не схожий…
– Не схожий, – погодився Спесивіян. – Б'юсь об заклад, що цей орел побував не в
однім бою! От тільки звідки він з'явився у заколотників? Як собі знаєте, ваша світлосте,
а мені це дуже і дуже не до вподоби. Я й більше скажу (це лише між нами) – він навіть
куди величніший за їхню величність! А погляньте-но на цей обладунок – та нашим
ковалям такий і не снився!
– Ставлю свого сірого в яблуках, що він несе нам виклик, а не капітуляцію, – зробив
висновок Каверзіан.
– Ет, пусте! – махнув рукою Спесивіян. – Ворог у нас, так би мовити, уже у жмені, а
Міраз – не такий він бовдур, аби ризикувати власною шкурою заради якогось непевного
честолюбства. Ні, він на це не піде…
– …Якщо його не… підштовхнути, – обережно натякнув Каверзіан.
– …Лише вкрай непомітно, – з півслова вловив натяк Спесивіян і стишив голос. –
Давайте-но з вашою світлістю відійдемо подалі від варти. Отже, чи правильно зрозумів
я вашу світлість?
– Якщо Міраз дасть згоду на двобій, – підморгнув Спесивіяну Каверзіан, – то він або
переможе, або буде переможеним.
– Резонно, – кивнув Спесивіян.
– Якщо він переможе, то можна сміливо вважати, що цю війну ми виграли.
– Резонно. А коли ні?
– А коли ні, то ми з таким самим успіхом зможемо виграти війну без нього! Не
думає ж ваша світлість, що Міраз – видатний воєначальник! Отже, ми з вами будемо у
виграші удвічі: виграємо війну, а заразом програємо короля.
– Якщо я правильно зрозумів, то ваша світлість уважає, що ми здатні управлятися в
королівстві без короля так само успішно, як і з ним?
– Що ви, набагато краще! – скривився Каверзіан. – Адже саме ми з вами й посадили
цього мерзенного Міраза на престол, і ось уже скільки років він править собі на втіху,
живучи у розкошах, а що ж нам? За нашу відданість, відвагу, винахідливість? Дуля з
маком!
– І не кажіть, – зітхнув Спесивіян. – Однак більше про це анітелень – здається, йде
вістовий покликати нас до королівського намету.
Коло королівського шатра лорди знайшли Едмунда і його почет. Їх частували
тістечками та вином. Вочевидь вони сиділи в очікуванні відповіді на доставлене
послання. Обидва заморські лорди придивилися ближче до них і зійшлись на тому, що
їм не хотілось би стятися в бою з жодним із цих грізних парламентерів.
У шатрі лорди знайшли Міраза; той на самоті з люттю розправлявся зі сніданком.
Його лице вкривали червоні плями, брови були насуплені.
– Ось полюбуйтесь, – жбурнув він через стіл пергамен, – що за визивну цидулку
надіслав нам наш вискочка-небіж!
– Із вашого дозволу, сір, – обережно зауважив Каверзіан, вивчаючи сувій, – якщо
той молодий лицар, що сидить біля входу, і є згаданий тут король Едмунд, то краще вам
стримуватися у словах.
– Едмунд? Чхати на Едмунда! Невже ваша світлість йме віри цим дитячим казочкам
про Пітера, Едмунда та… кого там ще?!
– Я йму віри своїм очам, із вашого дозволу, сір, – також обачно зауважив Каверзіан.
– Гаразд, годі сперечатися через дрібницю, – погодився Міраз, – а от стосовно
двобою, сподіваюся, у нас спільна думка.
– Ще б пак! – вигукнув Каверзіан.
– Ану лишень, і яка ж? – усміхнувся Міраз.
– Відмовитися, – зітхнув Каверзіан. – Мене страхополохом не назвеш, але, відверто
кажучи, я б остерігся виходити на герць навіть проти того парубка, що сидить біля
входу. А якщо його брат, Великий король, ще небезпечніший, а, судячи з усього, так
воно і є, то заради вашого дорогоцінного життя, тримайтеся від нього якомога далі,
благаю вас.
– Бодай тебе заціпило! – розгнівався Міраз. – Говорити! Мені! У вічі! Такі речі! Та
щоб я злякався якогось там Пітера, якого, либонь, і на світі нема – та ні зроду-віку!
Ніякого Пітера я не боюсь, а питаю вашої ради виключно з точки зору розсудливості
цього двобою для вищих інтересів нашої корони!
– Так саме про це я й кажу, – буцімто навіть образився Каверзіан, – а чи варто
зв'язуватися з таким небезпечним суперником, коли ми ось-ось і без того виграємо
війну? Я також мудро побоявся б битися з лицарем, у якого на чолі написано, що він
несе вам смерть.
– Знову заторочив! – уже не на жарт розгнівався Міраз. – А чи не бажає їхня
світлість, аби всі подумали, немовбито король такий самий боягуз, як і його
найближчий радник?!
– Ну, це вашій величності видніше, – смиренно уклонився Каверзіан.
– Ми сподівалися почути раду державного мужа, а ти говориш, як полохлива стара
баба! – обурився Міраз. – А яку нам дасть пораду лорд Спесивіян?
– Ваша величність виголосили коротку, але видатну промову про користь
розсудливості для своєї корони. По суті, кращої зачіпки для того, щоб відмовитися від
двобою, нам годі й шукати, так і скажемо у відповідь: ми, мовляв, не боягузи, а якщо і
відмовляємося, то не тому, що боїмося, а виключно з точки зору вищих інтересів
корони, тож вибачайте, а битися ми не…
– О, небо! – вигукнув Міраз і навіть вискочив з-за столу. – Та як у вас язик
повернувся на такі слова! "Зачіпка", "вибачайте" – та я не шукаю зачіпки, а просити
вибачення тим паче не маю наміру, чуєте, ви?
Розмова йшла саме так, як того прагнули лорди, тому вони не виправдовувалися, а
лише мовчки потупили очі.
– Ага, розумію, – сказав Міраз, по черзі оглядаючи лордів, та до того пильно,
неначе щойно їх уперше й побачив, – у моїх радників заячі серця, але їм дістало
зухвальства і нахабності думати, буцімто таке саме серце б'ється у грудях Міраза.
Подумати лише: відмовитися від двобою, шукати зачіпки, прохати вибачення! А як то
честь воїна, заморця, чоловіка, врешті-решт! Та коли я відмовлюсь, а цього, до речі,
саме й вимагають від нас жорстокі закони війни, що повелівають усім і кожному
оберігати свого командира, ви ж перші й роздзвоните всій армії, що я злякався. Хіба не
так?
– Жоден розсудливий солдат не зважиться ганьбити свого правителя, особливо
такого віку, як ваша величність, лише за те, що той відмовився стати до бою з великим
воїном у повному розквіті молодих літ, – незворушно заявив Каверзіан.
– Еге, то, по-вашому, я не лише боягуз, а ще й старенний дідуган, якому вже час у
могилу лягати! – затупав ногами Міраз. – Так ось що я скажу вам, мілорди: своїми
легкодухими словами ви досягли мети, прямо протилежної вашим порадам! Я приймаю
виклик! Так-так, приймаю, хоча спершу й сам волів відмовитися, з вищих, зрозуміло,
помислів, але тепер дам згоду. І нехай ніхто не закине мені боягузтва, бодай навіть у
моїх радників від страху дрижать жижки!
– Ми благаємо вашу величність… – завів був стару пісню Каверзіан, але Міраз уже
вискочив із шатра, і, коли він сповіщав Едмунду свій присуд, лорди по-змовницьки
перезирнулися та нишком закихкали.
А в таборі повстанців звістка, яку приніс Едмунд, жваво передавалася з уст до уст і
незабаром облетіла всіх, від малого до старого. Зчинилися небувалі веремія і гармидер,
адже кожен вважав за свій обов'язок взяти хоч яку участь у майбутній події, якщо не
ділом, то хоч радою. Едмунд з одним із командирів ворожого війська розмічав поле для
двобою, у землю вбивалися тички, а між тичками простягалися линви. Із двох кутів
ділянки, а також збоку, на одній зі сторін, як розпорядники (або, як сказали б тепер,
"судді") мали стояти заморці, два інші кути й одну сторону належало зайняти
розпорядникам Великого короля. Пітер саме роз'яснював Каспіану, чому той не може
бути розпорядником, коли герць ведеться за його право на трон, як тут у нього з-за
спини почувся розгніваний рев. Пітер здригнувся й обернувся – перед ним стояв
старший із братів-ведмедів, а вигляд він мав такий, немовби його щойно розбудили.
– То що, ваша величносте, – сказав він, стримуючи позіхання, – ведмідь уже перед
вами.
– Я, безперечно, дуже радий, – відповів Пітер, – але що з цього?
– Як це що? – здивувався такій нетямущості ведмідь. – Споконвічно у нас, у
ведмедів, виключне право виставляти одного з нас розпорядниками лицарського
турніру. І ось я тут.
– Не беріть його, – прошепотів Тиквік Пітеру, – авжеж він дуже добрий ведмідь, але
в тому-то й справа! Він неодмінно засне чи, чого доброго, стане смоктати свою лапу –
ой, зробить він нам ведмежу послугу, не обберемося з ним глуму.
– Нічого не вдієш, – знизав плечима Пітер, – він має цілковиту рацію, це справді
ведмежий привілей. Залишається дивуватися тому, що про нього досі пам'ятають, коли
стільки всього забуто…
– Ну, так, ваша величносте, – нагадав про себе бурмило.
– Що ж, – зітхнув Пітер, – це ваше право, і ніхто його у вас не відбере. Лише
домовмось, що під час двобою ти аніяку лапу не ссатимеш! Це вкрай непристойно.
– Авжеж, непристойно, – вмить згодився ведмідь.
– Невже? А сам ти що робиш? – напустився на нього Тиквік.
Ведмідь, витягнувши лапу з рота, розглядав вершечки дерев, буцімто й він – не він,
а Тиквік кричав бозна-кому іншому.
– Сі-і-ір, – пропищав знизу якийсь тоненький голосок.
– А, Рипічипе! – Пітер роззирнувся навсібіч, як це зробила б усяка інша людина, до
якої щойно звернулася миша.
– Сір, – сказав Рипічип, коли вони нарешті зустрілися поглядом, – моє життя у
вашому велінні, та є ще й моя честь! Мої люди вкрай невдоволені: у нас у загоні єдиний
на всю армію сурмач, і ми слушно сподівалися, що саме нам випаде честь
супроводжувати короля Едмунда з викликом, та нас навіть не сповістили про цю
почесну місію! Сір, ми глибоко засмучені цією обставиною. Ось коли б ваша величність
визнала за можливе обрати мене в розпорядники, то наш загін був би чимало з того
втішений.
Полум'яну промову Рипічипа перервав несподіваний шум, схожий на гуркіт грому
серед чистого неба – це не зовсім ґречно дозволив собі розреготатися велетень
Бурелом. Та не встиг Рипічип виявити джерело рокотання, як Бурелом розважливо
осікся і скривив безневинну міну.
– На превеликий наш жаль, – дуже серйозно зітхнув Пітер, – я змушений
відмовитися. Уся штука в тому, що багато людей панічно бояться мишей.
– Оце нам доводилося спостерігати повсякчас, – визнав Рипічип.
– Отже, з нашого боку було б просто нечесно супроти Міраза виставляти
розпорядником мишу, та ще такого грізного Миша, як ви. У Міраза у найбільш
недоречний момент може здригнутись рука, можуть підсіктися коліна, хіба мало що!
Ні-ні, навіть і не благайте, про це не може бути й мови!
– Ваша величність – зерцало честі, – Рипічип віддав Пітеру найграціозніший уклін, –
а там, де йдеться про честь… До речі, мені здалося, наче я чув декотрий шум, який
може бути розтлумачений як регіт. Попереджаю, якщо хтось із присутніх обрав
об'єктом своєї дотепності мене, то я і моя шпага згодні зустрітися з ним у будь-який
зручний для нього час у будь-якому зручному для цього місці.
Від такої перестороги велетень мимоволі втягнув голову в плечі, а запалу тишу
перервав лише Пітер, який, остаточно все обдумавши, привселюдно оголосив: "Із
нашого боку розпорядниками будуть велетень Бурелом, ведмідь Соня і кентавр
Гленсторм. Двобій відбудеться о другій пообідні. Обід рівно опівдні".
– Послухай, – трохи згодом казав Пітеру Едмунд, коли вони залишилися самі, –
авжеж я розумію, що ти вчинив так, як тобі підказало сумління. Ну, а як ти думаєш, чи
зможеш ти перемогти його, га?
– А ось це я і збираюся дізнатися в бою, – відповів Пітер.
Розділ 14
Гарячий день
Незадовго до двох годин пополудні Тиквік і Борсук зі своїми друзями та
побратимами сиділи на узліску й розглядали блискучі лави заморських воїнів, що
вишикувалися на відстані двох летів стріли від них. Між двома арміями розчистили
квадратний майданчик, якому і належало стати ареною для двобою двох королів. У
дальніх кутах майданчика з оголеними мечами стояли лорди Каверзіан та Спесивіян, а
в ближніх – велетень Бурелом та вічно заспаний гладун Соня. Попри всі перестороги
він і тепер смоктав лапу і аж ніяк не відповідав урочистості нагоди. Зате, на противагу
йому, Гленсторм стояв як вкопаний праворуч від арени; він лише зрідка бив заднім
копитом об землю та мав куди більш статечний вигляд, аніж заморський барон, що
стояв проти нього біля лівої линви. Щойно Пітер потиснув руки Едмунду і доктору й
попрямував до центру майданчика. Напруга сягнула краю, як воно буває, наприклад,
перед фінальним забігом перед пострілом стартового пістолета. Обидві армії завмерли,
над полем нависла тиша.
– От якби з'явився Аслан і вмить розставив би все на свої місця без двобою, –
прошепотів Тиквік.
– Мені також так хотілося б, – сказав Борсук і штовхнув Тиквіка під лікоть, – ану
озирнись.
– Стружки, тріски й гілля, нічого собі діла! – тільки й пробурчав Тиквік. – Боги – не
боги, люди – не люди, дерева – не дерева, але їх сотні й тисячі, й вони, безсумнівно, на
нашому боці!
– Це дріади та сильвани, – пояснив Трюфеліно, – Аслану все-таки вдалося пробудити
їх від довгого сну!
– Що ж, вони нам добряче стануть у пригоді, якщо ворог замислить щось підступне,
утім, вони не захистять нашого Пітера, якщо рука Міраза буде точніша, – вирішив гном.
На це Борсук нічого не відказав, бо в цю мить Пітер із Міразом одночасно ступили
на поле, обидва в залізних кольчугах, у шоломах та зі щитами. Зійшовшись посередині
бойовища, вони один одному вклонилися і неначебто обмінялися кількома фразами,
але якими саме – не розчути. А наступної миті в яскравому сонці зблиснули два мечі, а
дзенькіт криці потонув у шаленому ревінні двох армій, чиї вояки горлали, свистіли та
атукали, ніби вболівальники на футбольному матчі.
– Браво, Пітере, здорово! – кричав Едмунд, коли побачив, що Пітер відразу
примусив Міраза відійти на півтора кроку. – Дотискай його, дотискай!
Пітер, неначе почувши пораду, посилив натиск, і якийсь час здавалося, що він от-от
виграє бій. Та Міраз був бувалим бійцем: він умить оговтався після першого натиску й
майстерно використав свою перевагу в зрості та вазі, переходячи з оборони на напад.
"Мі-раз! Мі-раз! Ко-роль! Ко-роль!" – скандували заморці, а Каспіан і Едмунд навіть
пополотніли від страху за Пітера.
– Уявляю, які удари йому доводиться відбивати, – сказав Едмунд.
– Гей, а що це вони роблять? – спитав не такий досвідчений у фехтуванні Каспіан.
– Фух, – перевів дух Едмунд, – цього разу обійшлося! А це вони розійшлися, трохи
видихлися, як я розумію. Чатують. Невдовзі знову зійдуться. Еге ж, так і є! І тепер уже
без наскоків, за наукою: кружляють, промацують, де у кого слабина в обороні…
– Ой, здається мені, цей Міраз добре знає свою справу! – пробубнів, ні до кого не
звертаючись, доктор.
Ніхто його й не почув, тому що саме цієї миті з нарнійського боку гримнув такий
оглушливий зойк, ґвалт, виск і рев, що у бідного доктора заклало вуха.
– Що? Що там сталося? – взявся торгати він своїх сусідів. – Мої бідні старі очі нічого
не бачать.
– Великий король уколов його у пахву, – плескаючи в долоні, прокричав Каспіан. –
Там є незахищене місце – пройма в кольчузі. Ось і перша кров.
– Ой, щось мені знов-таки не подобається, – миттєвість по тому похитав головою
Едмунд. – Пітер зовсім не застосовує щита! Здається, у нього щось із рукою.
Едмунд не помилявся. Тепер усі помітили, як безсильно звисла у Пітера ліва рука, і
він навіть не намагається прикриватися щитом. Бурхливе ревіння заморців вітало удачу
Міраза.
– Еде, ти бачив більше битв, скажи відверто: є ще хоч якийсь шанс? – спитав
Каспіан.
– Майже немає, – підтвердив Едмунд. – Та Піт справжній боєць: такий шанс він
може створити й сам – нехай йому щастить!
– Чому ж ми не відмовили його, чому, – гірко зітхнув Каспіан.
Раптом крики з обох боків стихли. Едмунд спершу аж розгубився, та потому
збагнув: "Ах, он у чому справа! Вони згодилися на перепочинок!"
– Ідімо, докторе, ймовірно, ми з вами зможемо допомогти Великому королю!
Вони збігли до бойовища й підхопили Пітера, який переступив через линви їм
назустріч. Груди його тяжко здіймалися, а лице заливав піт.
– Що у тебе з рукою? Тебе поранено? – відразу запитав Едмунд.
– Та ні, удар я прийняв на щит, та це, скажу я, був удар так удар – ніби вантажівка з
цеглою наїхала – ну ось, краєм щита зап'ястя й зачепило. На перелам не схоже, та
звих, певно, є. Якщо тугіше перев'язати, то діяти можна.
Поки доктор робив перев'язку, Едмунд із тривогою запитав:
– Ну, і якої думки ти про нього, Пітере?
– Дужий. Неабиякий дужий. Проте шанс є. Вага у нього більша, дихання гірше:
якщо примусити його побігати, та ще й під палючим сонцем, дивись, щось із того й
вийде. Інших шансів, сам розумієш, катма. Тож… поцілуй за мене домашніх, скажеш…
ну, та сам знайдеш, що сказати! Бачиш, він уже виходить. Ну, бувай, старий! До
зустрічі, докторе. До речі, ось що ще, Еде, – передай Тиквіку, що він молодець. Ну, все,
вперед.
Едмунд не міг мовити ані слова. Разом із доктором він рушив до свого місця,
відчуваючи якусь моторошну порожнечу всередині.
Сутичка відновилася. Початок знову був обнадійливим. Пітер міцно тримав щита і
тепер значно більше пересувався, змушуючи Міраза бігати. Збоку це нагадувало гру в
квача: Пітер робив награний випад і відступав, Міраз кидався за ним, та його грізний
меч розсікав лише повітря.
– Боягуз! Боягуз! – затюкали заморці. – Ану, бийся, як слід! Ти куди втікаєш? Тут
тобі двобій, а не танці! Ату його, тю!
– Ох, тільки б він їх не слухав! – йойкнуло серце у Каспіана.
– А він і не слухає, – упевнено сказав Едмунд. – Він веде бій саме так, як на… ах! –
Цієї самої миті Міраз завдав Пітеру страшенного удару. Удар прийшовся у шолом.
Пітер поточився, хитнувся і впав на одне коліно. Ревіння заморської армії сягнуло до
рівня дев'ятибального шторму.
– Добий його! Добий! – репетували тисячі горлянок.
Та Міраза не треба було ані понукати, ані заклинати: він уже заніс над Пітером свій
грізний меч. Едмунд замружив очі і прикусив губу так, що проступила кров. Але меч
якимось незбагненним чином лише ковзнув по правому плечу Пітера, а міцна кольчуга,
на совість зроблена майстровими гномами, не підвела.
– Він підвівся! Він знову на ногах! – закричав Едмунд, широко розкриваючи очі, і
ймучи віру їм, і не ймучи. – Тримайся, Пітере! Ми з тобою!
– Як? Як це трапилося? – шарпав Тиквіка доктор Корнеліус. – Як це йому вдалося?
– От так Пітер! Що за молодець! – пританцьовував на місці Тиквік. – Як він його –
раз і…
– Та говоріть уже до пуття! – благав доктор.
– Так я ж і говорю: підпірнув Міразу під руку та перехопив її, як важіль, а тоді –
смик! – Міраз мало не впав! Великому королю – ур-ра! Хай живе Нарнія!
– Гляньте-но, а Міраз, здається, геть ошаленів. Це добре, – спостеріг Борсук.
І справді, розлючений Міраз лупив мечем, наче молотобоєць по ковадлу, та лють
так засліпила йому очі, що він навіть не помічав, куди б'є, а якщо й попадав, то лише у
підставлений Пітером щит. Пітер відповідав ударами не меншої сили, і якийсь час
здавалося, що в цьому шквалі ударів не вціліє жоден із бійців. Якось непомітно стихли
крики, і над полем запала напружена тиша, яку переривали лише дзенькіт мечів та
стукіт меча об щит. Глядачі затамували дух, і раптом… нарнійці вибухнули єдиним
криком – Міраз лежав на землі.
Міраз лежав на землі, та виною тому був зовсім не Пітер – це було видно хоча б із
того, що впав він долілиць. Чи то у нього й справді, як передрікав Пітер, сперло дух, чи
то, що ймовірніше, він спіткнувся об грудку чи горбок – це не мало значення. Утім,
Пітер одразу ж відступив назад, надаючи недругу можливість підвестися.
– Ну що ти робиш! Що це за лицарські замашки! – прошепотів Едмунд. – Він-то тебе,
либонь, не помилує!.. Ой, та що це я кажу? – Едмунд обірвав себе на півслові. – Як їх
взагалі можна ставити поруч: нашого Пітера та цього лиходія та мерзотника Міраза!
Міраз тому і не зглянувся, що король він не справжній, а облудний. А от Пітер –
справжній. А справжній король, перш за все, – лицар. Аслан може пишатися тобою,
Пітере, та будь насторожі, май пильне око; цей мерзотник підведеться й тоді…
Та "цьому мерзотнику" підвестися вже не судилося, а все тому, що в його війську
було принаймні ще двоє мерзотників, які не поступалися в підступності самому Міразу.
Це відомі нам лорди Каверзіан та Спесивіян. Лорди мали власні далекосяжні плани і
дожидатися, доки їх король зволять підвестися і продовжити поєдинок, вони не мали
наміру. Не встиг Міраз підвести голову, як вони вже перескочили через линви і з
ґвалтом:
– Зрада! Яке нице віроломство! Підступний нарнієць ударив нашого короля в спину!
Ганьба! Помста! До зброї! – кинулися до Пітера.
Пітер навіть не встиг збагнути, що відбувається. Він лиш побачив, що просто-таки
на нього біжать з оголеними мечами два здоровезні заморці, а третій – уже збоку
перелізає через линви.
– До зброї, Нарніє! – тільки й встиг вигукнути він.
Що тут казати: якби всі троє наскочили на нього разом, то ці слова, напевно, й
стали б останніми в його житті, однак… Однак Каверзіана затримала одна справа:
пробігаючи повз Міраза, він різко нагнувся й – устромив свого меча тому в спину! "Ось
тобі за сьогоднішню кривду!" – зловтішно просичав він крізь зуби й побіг далі. Це
сталося за якусь коротку мить, та цієї миті було досить Пітеру, аби оцінити ситуацію й
майнути назустріч найближчому з ворогів. Ним виявився Спесивіян. Від несподіванки
той і оком не змигнув, як Пітер підсік йому ноги і рухом меча ззаду зітнув його
каверзну голову. Так закінчив свої дні цей лукавий і підлий царедворець, із чиєї ласки
двобій двох королів нині перетворювався на найкривавішу січ двох армій. Поруч
Пітера, неначе з-під землі, виріс Едмунд. Із закликами: "Нарніє! Нарніє! Лев!" він
ринувся на того барона, що заходив на Пітера збоку, й жбурнув його назад, до самої
линви. На підмогу барону, розметавши і линви, і тички, на бігу видобуваючи мечі, вже
мчали інші заморці. Та тут не витримав і важкодум Бурелом. Насупившись, він
переступив через загорожу, рішуче крякнув і замотав своєю ломакою перед
оторопілими заморцями. Не дозволяючи заморській раті оточити арену, відсікаючи
фланг від головних сил, слідом за Гленстормом вступили в бій кентаври.
"Тень-тень-тень", – заспівали за спиною у Пітера луки, "вжик-вжик-вжик" –
засвистіли над головою стріли; то до бою стали лучники. А Тиквік, хоч і мав славу
гарного лучника, не міг залишатися позаду й забрався у вир бою, по ліву руку від
Пітера.
– Назад, Рипічипе, назад, малий віслюче! – закричав Пітер, угледівши, як перед
ним майнув у траві знайомий мишачий хвостик. – Тут не місце мишам! Тебе ж
потопчуть!
Куди там! Рипічип не чув, а коли й чув, то й вухом не повів! Більше того, весь його
незначний загін, із сурмачем включно, розмахуючи шпагами, вже врізався у бойові
ряди заморців. Згадуючи ті події, слід визнати, що того дня миші, якщо самі не завдали
ворогу значної втрати, то все ж принаймні врятували життя чималій кількості
тубільних нарнійців, бо у розпал битви то один, то інший заморський воїн діставав
досить-таки відчутний укол у ногу і, замість битися, чи то скакав на одній нозі, чи то
сідав перевзуватися – словом, на якийсь час вибував із бою. А бій тривав не довго й
закінчився так само раптово, як і розпочався. Не встигли нарнійці як слід розігрітися в
баталії, як побачили, що їхній могутній ворог, який стільки років наганяв страх і жах на
весь край, відступає, а де-не-де й просто дає ногам тягу. Та ще й як швидко! Так
швидко, що за ним і не вженешся! Збиті з пантелику нарнійці навіть зупинилися. А
суворі, загартовані в боях вояки кидали зброю й, дивлячись десь понад головами
застиглих нарнійців, нестямно репетували:
– Ґвалт! Рятуйте! Поможіть! Кінець світу! Ліси зрушилися! До-по-мо-жіть!
Щиро кажучи, слухати цей лемент було бридко, та довго його слухати й не
довелось: невдовзі і крики, і ляскіт зброї, і решту звуків поглинув грізний гамір, що
насував на поле бою з-поза спин нарнійців, що стояли, як у землю вриті. Це й справді
були дерева, і їхня перша хвиля, прокотившись крізь лави нарнійців, поринула
навздогін армії загарбника, що драпала з усіх сил. Ну, що вам сказати? Якщо колись
вам довелося опинитися край велетенського лісу, та до того ж на високому крутосхилі,
коли ураганний осінній зюйд-вест, здуваючи листя, розгойдує стовбури дерев, і
здається, що ще трохи – і ліс рушить на вас, то ви майже повністю зможете собі уявити
самопочуття заморського воїнства. Так-так, саме "майже", тому що дерева наших лісів,
попри всі вітри й урагани, досить-таки цупко тримаються землі, а ось нарнійські…
мабуть, їх деревами й не назвеш, – на заморців сунули велетенські на зріст живі
створіння; їх розкидисті руки з безліччю патичків-пальців тяглися до заморців, а ще
вони грізно трясли головами, від чого густе листя шуміло, неначе злива в горобину ніч.
Ну, та що тут розбалакувати про якихось-то там заморців, коли навіть найбільш
титулованим жителям Нарнії – і тим стало якось ніяково, коли повз них прокотилася ця
лісова лавина. Заразом, не минуло й двох хвилин, як усю заморську армію з поля бою
мов вітром здуло. Прибічники Міраза наввипередки бігли до Великої річки у сподіванні
проскочити через міст й укритися за кріпосними ровами та мурами міста Беруни.
Незабаром вони були біля мети. Місто стояло на місці, тішачи погляд надійними
укріпленнями. Велично несла свої води ріка (по-військовому "водна перепона"). А ось
мосту… мосту не було. Заморці – хто пополотнів, хто почервонів, а хто й позеленів – та
всі дружно підняли догори руки й здалися.
Але що ж трапилося з мостом? Учора був – сьогодні вже немає… А з мостом
трапилося ось що. Рано-вранці, проспавши трохи, дівчата розплющили очі й побачили,
що над ними стоїть Аслан.
– Сьогодні у нас буде свято, – сказав він.
Дівчатка роззирнулися. Дерева вони помітили вдалині, та їх ще можна було
роздивитися: темною смугою вони прокочували до кургану. Вакх і менади, ці його палкі
подружки, а також і Силен зі своїм віслюком були вже на ногах (якщо вони взагалі
спали цієї ночі). Усі сміялися, розважалися й співали, дудоніли у флейти, дзвеніли у
цимбали. Звідусіль до них поспішали всілякі звірі та звірята, та не ті, що говорять, а
звичайні.
– Що це? Що діється, Аслане? – запитала Люсі, а в її очах також затанцювали
потішні іскорки.
– А ось що, – сказав він, – нумо, сідайте мені на спину та їдьмо готувати свято.
– Ах, як здорово! – заплескала у долоні Люсі, й дівчатка поспішили задертися на
його теплу золотисту спину, як колись, за давніх-давен. Аслан вирушив у путь. За ним –
навскач і з перекидом, наздоганяючи та переганяючи одне одного, – Вакх і його
менади; навколо них ганяли звірі та звірята, а замикав процесію Силен зі своїм
віслюком.
Пройшовши трохи вперед, процесія взяла праворуч і незабаром, перебрівши через
крутобокий пагорб, опинилася на березі Великої ріки саме на тому місці, де раніше був
брід, а тепер простягався довжелезний кам'яний міст, яким так пишалися заморці. Усі
вже були рушили до мосту, аж тут із води з'явилася величезна бородата голова,
увінчана очеретом.
– Вітаю тебе, мій повелителю, – сказала голова густим голосом (голос йшов
відкілясь з-під води). – Ох, тяжко мені! Звільни мене від кайданів! Позбав від оков!
– Хто ж це може бути? – запитала Сьюзан Люсі у вухо.
– А це, гадаю, і є ніхто інший, як бог Великої ріки. Та тихше!
– Вакху, – сказав Аслан, – визволь його!
"Здається, вони мають на увазі міст", – подумала Люсі. І мала рацію. Вакх і весь
його сміхотливий почет, здійнявши хмару бризок, шубовснули на мілководдя. І тут
почалося щось надзвичайно дивне. Зелені сильні пагони плюща, виприснувши з-під
води, у лічені хвильки заплелися навколо кам'яних биків і здерлися по них до самого
парапету. Це відбувалося до того швидко, що збоку здавалося, буцімто міст запалав і
горить зеленим полум'ям. Просто на очах пагони проростали крізь камінь, у камені
з'являлися тріщини й розколини, крізь які знов-таки паростився плющ, ще мить – і в
воду посипалися дрібні камінці, міст загойдався, мов той живопліт на вітровії. І все
разом із шумом та гуркотом обвалилося у водоверть.
А ще через якусь мить водоверть щезла, на річковому плесі затанцювали сонячні
зайчики, а веселий гурт баламутів, пустуючи і плескочучись, побрьохав, потанцював та
поплив до іншого берега.
– Ур-ра! Брід біля Беруни знов-таки став бродом! – кричали дівчатка, сидячи на
спині в Аслана (цього разу вони, що називається, перетнули ріку, не замочивши ноги),
а Аслан, вибравшись на другий берег, повернув до міста.
У місті на них, схоже, не чекали. Вулиці враз спорожніли, повсюди загрюкали двері
та віконниці, загриміли засуви.
Перша ж будівля, до якої вони підійшли, як не дивно, виявилася школою, а точніше
– школою для дівчат. Тут вони й сиділи, виховано склавши руки на партах. Волосся туго
стягнуте у коси, вузькі комірці здавлюють шиї, ноги у товстих та кусючих панчохах. А
сиділи вони на уроці історії. Історія за часів правління Міраза була предметом
найобов'язковішим і найпрецікавішим. З одного боку, вона була нуднішою будь-якої
іншої найнуднішої правдивої історії, з іншого боку, правди в ній було не більше, аніж у
найнеймовірніших пригодницьких романах.
– Ґвендолен, – говорила в цей момент сувора класна дама, – якщо ти негайно не
припиниш вертітися та витріщатися у вікно і не слухатимеш уважно урок (тут вона
постукала указкою по столу), я буду змушена поставити тобі незадовільну оцінку з
поведінки!
– Перепрошую, міс Призл, – відповіла Ґвендолен, – та річ у тому, що тут…
– Ти чула, що я сказала, Ґвендолен? – міс Призл брав нетерпець, вона ненавиділа,
коли з нею сперечалися.
– Та, міс Призл… тут і справді – ЛЕВ!
– Не верзи дурниць! – не витримала міс Призл. – Що за нісенітниця! Школа й лев –
речі несумісні! А за свою неподобну витівку ти, Ґвендолен, дістаєш ще одну
незадовільну оцінку з поведінки! А тепер, – відновивши дисципліну, заспокоїлась міс
Призл, – а тепер перейдемо до…
До чого саме хотіла перейти міс Призл так і залишилося таємницею, тому що саме
цієї миті почувся грізний рик, а у вікна класної кімнати, звиваючись, уповз плющ.
Міс Призл не встигла й кліпнути очима, як зухвалий плющ, граючи всіма барвами
зелені, прожогом видерся по стінах і поліз на стелю. Міс Призл перевела погляд на
стелю – звідти довгими пишними гірляндами звисав плющ.
Тоді міс Призл замружилась і труснула головою, неначе відганяючи від себе
страхітний кошмар. Потому вона розплющила одне око, розплющила друге і виявила,
що стелі нема: замість стелі неподобний плющ звисав із якихось віт, а сама вона стояла
не в класі, а в лісі, не на підлозі, а на траві, на лісовій галявині. Тут їй стало зле і, щоб
не впасти, вона вчепилася за класний стіл – і це був дуже необачний вчинок, тому що
на звичному місці стояв не стіл, а… пишний кущ шипшини. На щастя, міс Призл від
несподіванки навіть не встигла злякатися, а навколо неї вже з'юрмилися казна-які
люди дивні на вигляд і такі ж дивні у поведінці. За закоріненою звичкою міс Призл
хотіла зробити їм зауваження, ба навіть розтулила рота, та… побачила ЛЕВА,
заверещала і, підсмикнувши спідницю, чкурнула геть. За нею (неначе всі очікували
сигналу) заверещали, підтягнули спідниці й припустили усі ці слухняні та старанні
дівчатка на товстеньких ніжках – увесь клас. На галявині зосталася одна Ґвендолен.
– Ти хочеш піти з нами? – запитав Лев.
– А можна? – зраділа Ґвендолен. – Дякую, дякую вам! – вона простягнула руки двом
менадам і ті закрутили її у веселому танку, допомагаючи позбутися кусючих панчіх та
цупкого комірця.
За ранок вони обійшли заледве не все місто, і кругом повторювалося те саме. Коли
вони наближалися, більшість людей ховалися, багато хто опісля втік, та котрісь
долучилися до них, і коли вони виходили з міста, то виявилося, що їхня компанія
відчутно розширилася і стала ще веселішою.
Покинувши Беруну, вони йшли лівим, тобто північним берегом Великої ріки вздовж
рівно нарізаних ланів, серед яких виднілися хатини й обійстя заморських поселян. І що
ж? З кожного двору до них збігалися бідолашні та нещасні свійські тварини. Старі осли
з тужливими очима, що не бачили у цьому житті жодного просвітку, раптом знову
ставали молодими. Сторожові пси, яких люди вважали страшенно злими, розірвавши
ланцюги, знову ставали добрими і пестливими. Коні, яких повсякчас обзивали
неробами та ледацюгами, потрощивши вози та підводи, – цок-цок-цок – по камінню, туп-
туп-туп – по дорозі, хлюп-хлюп-хлюп – по багнюці, – весело й баско бігли слідом за
всіма, заливаючи округу радісним іржанням.
А в одній садибі біля колодязя їм трапився злий та жорстокий господар, який бив
хлопчика палицею. Ось він замахнувся, і раптом – палиця в його руках обернулася на
квітку. Чоловік хотів було віджбурнути квітку й знову взятися за палицю, та де там:
квітка немов прилипла до його долоні. Рука задеревеніла, зробилася гіллякою, тулуб –
стовбуром, а ноги перетворилися на корені. Хлопчик, який ще мить тому плакав,
розсміявся та вскач побіг за ними.
А у скромному містечку, що стояло на злитті двох річок, на шляху до Бобрової
гребельки навернулася їм на очі ще одна школа, цього разу школа для хлопчиків.
Зовсім ще юна, але вкрай стомлена вчителька давала тут урок арифметики досить-таки
угодованим, але так само підлотним та зловредним хлопцям – справжнісіньким
свинтусам. Вона випадково глянула у вікно і побачила веселу різнобарвну юрбу, яка з
піснями та танцями проходила вулицею, і щемливе відчуття радості пронизало її серце.
Аслан також її побачив і підійшов до вікна.
– Ой, ні, ні, – сказала вона, – я не можу, як би мені цього не хотілось! Я вчитель і
маю вчити дітей. Коли ваша ласка, відійдіть від вікна, а то ви їх перелякаєте.
– Ану, кого це ми маємо злякатися? – глузливо поцікавився найвгодованіший у
класі кабанчик і найбільша свинота. – Ану, як ми візьмемо та поскаржимося пану
інспектору, що вона нас не вчить, а базікає з перехожими!
– А погляньмо, до кого це вона там залицяється! – запропонував другий за
ранжиром у класі свинтус.
Усією юрмою вони кинулися до вікна і навалилися на підвіконня. Але як тільки їхні
підлотні фізіономії висунулися надвір, невгамовний Вакх, що причаївся під вікном,
раптом як вискочив та як загорлав своє "ге-е-ей, хо-хо, гей" – усіх і здунуло з
підвіконня!
Ой, що тут розпочалося! Від страху та переляку свинтуси заверещали та зарохкали
й кинулися до дверей, але, звісно ж, тут і застрягли. Задні тиснули на передніх, передні
відбрикувалися від задніх, і ті, й інші ліктями розпихали одне одного. Аж от, двері не
витримали й злетіли з завіс, і все стадо малолітніх свинтусів випорснуло на волю…
Правда це чи ні, та місцеві жителі розповідали, що в тутешніх полях вони потім не раз
бачили вельми вгодованих нічийних поросят, яких до цього вони бачити не бачили.
– Що ж, тепер і ти вільна, – сказав Аслан юній учительці, й вона, зіскочивши з
підвіконня, приєдналася до них.
Біля Бобрової гребельки вони знову перейшли річку, попрямували на схід
південним берегом і непомітно підійшли до невеликої хатинки з черепичним дахом. На
ґанку стояла дівчинка і плакала.
– Чого ти плачеш, дитинко моя? – запитав Аслан.
– Моя тітонька… вона дуже хвора… Вона помирає, – відповіла дівчинка. До того
вона ніколи не бачила левів, навіть на картинках, і тому не злякалася.
Аслан зайшов на ґанок і спробував був пролізти у двері, та двері виявилися
замалими. Тоді він просунув у двері голову, натиснув плечем на одвірок (від чого
Сьюзан та Люсі скотилися у нього зі спини), підняв увесь дах і – хатчина розсипалася
на всі чотири боки. Усередині стояло вбоге ліжко, а на ліжку лежала мале-е-нька
старенька. Вона була вже майже при смерті, та знайшла в собі сили розплющити очі й
перед собою побачила… велетенську сонцегриву голову з ясними очима, сповненими
спокою та світла, що дивилися саме на неї. Ні, вона не зойкнула від несподіванки і не
зомліла від остраху, а так само просто, як і дівчинка на ґанку, тихо сказала:
– Аслане… Я знала, що ти є, і я чекала на тебе все життя… Ти, певне, прийшов, аби
мене забрати?
– Так, – сказав Аслан, – я прийшов, аби тебе забрати. Та зовсім не далеко… – І – о
диво! – ледве він мовив ці слова, як на блідому обличчі зайнявся рожевий рум'янець –
так світанкова зоря зі сходом сонця розфарбовує білу хмарку; очі її, до того згаслі,
прояснилися, й вона сіла в ліжку і сказала:
– Здається, я почуваю себе трішки краще. Ба ні, я почуваю себе НАБАГАТО краще!
Я почуваю себе ТАК краще, що навіть щось би з'їла на сніданок!
– Це будь ласка, матінко! – сказав всюдисущий Вакх, метнувшись до криниці, що
була тут же у дворі, і повертаючись звідти з повним глеком. – Ану, скуштуйте!
Він підніс їй глечик. Та в глечику була не вода, а справжнісіньке вино. Та ще яке!
Червоне – як черешня, густе – ніби варення, легке – немов повітря, ситне – неначе
м'ясо, зігрівальне – наче чай і прохолодне – мовби роса.
– Овва, бешкетнику, ти щось зробив із нашою криницею! – сказала старенька. – Не
знаю, що ти там зробив, та вийшло, слово честі, непогано.
Так вона й сказала. Й сплигнула з ліжка.
– Сідайте мені на спину, – порадив Аслан. І додав, звертаючись до Сьюзан і Люсі, –
а юні королеви – що ж, прогуляєтесь пішки.
– Прогулятися так прогулятися, – погодилася Сьюзан, – не весь час нам їздити на
чужих спинах!
І шумне товариство, до якого долучилися старенька і дівча, знову рушило в дорогу.
Незабаром хто пішки, а хто верхи, хто з вибриком, хто підтюпцем чи труськом, із
піснями та танками, музикою та сміхом, іржанням та гавканням – вони опинилися біля
того місця, де вже побували вранці: біля колишнього мосту, а тепер знову броду
Беруни. Та якщо рано-вранці тут було тихо й безлюдно, то тепер усе змінилося: на
березі стояв велетенський людський натовп. Це була армія Міраза. Суворі вояки саме
складали на велику купу свої мечі й, відходячи вбік, підіймали вгору руки. А трохи
осторонь стояв інший, значно менший натовп, де, досі стискаючи зброю, зі щасливими
виразами обличчя стояли розшарілі Пітер й Едмунд, Тиквік і Каспіан. І раптом
маленька бабця, зістрибнувши зі спини Аслана, кинулася до Каспіана, й вони обняли
одне одного – адже це була ніхто інша, як його стара няня.
Розділ 15
Аслан створює двері
Забачивши Аслана, заморські вояки мало не попадали з переляку: щоки їхні
забарвилися у кольори холодної м'ясної підливки, коліна задрижали, і багато з них де
стояли, там і знепритомніли. Усе життя їм твердили, що леви – то казкові створіння,
яких насправді не існує, тож тепер вони навіть не злякалися, а мало не вмирали від
жаху. Хоч руді гноми і знали, що Аслан їм друг і нічого поганого не вчинить, але теж
пересіпалися: вони так і застигли, роззявивши рота, і ще довго не могли вимовити ані
слова. Про чорних гномів і казати нема чого: деякі завмерли на місці, як руді, а деякі (з
тих, хто знав про підступні задуми Нікабрика) – спробували тишком-нишком утекти.
Зате розумні звірі, всі до одного, були невимовно раді зустрічі з Левом. Мугикаючи і
повискуючи, порохкуючи і попискуючи, вони оточили його всім різношерстим
натовпом. Вони й лащилися до нього, і махали хвостами, і терлися боками об його боки,
і шанобливо тикали в нього носами, і гасали, наче очманілі, навколо і під ногами, а
малюкам найбільше подобалося грати з пухнастою китицею на кінчику його хвоста.
Можливо, вам доводилося зустрічати маленьке-маленьке кошеня, що товаришує із
ВЕЛИКИМ-ВЕЛИКИМ собакою і грає з ним, дозволяючи собі такі витівки, які ніколи не
спали б йому на думку, коли поряд із ним був інший собака, хай навіть і в п'ять, і в
дев'ять разів менший за нашого? Коли доводилося, то ви легко можете уявити собі
картину, що мали втіху спостерігати присутні. Нарешті Пітер, узявши Каспіана за руку,
протиснувся крізь натовп звірів і підвів його до Аслана.
– Ось і Каспіан, сір, – відрекомендував він юнака.
Каспіан схилив одне коліно і за лицарським звичаєм поцілував левові лапу.
– Ласкаво просимо, принце, – мовив Аслан, – чи відчуваєш ти себе гідним прийняти
нарнійську корону, а з нею – і саме королівство?
Каспіан подумав і заперечно похитав головою:
– Ні, сір, я не впораюся, я всього лише хлопчик…
– Що ж, це гідна відповідь, – сказав Аслан. – Коли б ти сказав, що гідний, то це
свідчило б саме про зворотне. Тому я з чистим серцем оголошую тебе королем Нарнії,
лордом Кейр-Паравеля, а також імператором Самотніх островів! Відтепер і ти, і твої
спадкоємці хай залишаться у цьому званні перед нами і Великим королем доти, доки
триватиме твій рід! А от щодо самої коронації, то… а це ще що таке?
Пробираючись крізь натовп, до них наближалася скорботна процесія:
одинадцятеро мишей, шість із яких урочисто й тужливо несли ноші розміром не більші
за шкільний географічний атлас. Ноші були сплетені з ялинових гілочок, які (щоб не
кололи голки) підбили м'якою травою і мохом, а на них… – ах! – ще ніхто й ніколи не
бачив дружний мишачий загін таким пригніченим і немов убитим горем, як тепер!
Миші (вони були заляпані брудом, а деякі навіть у крові) йшли, опустивши вуха; їхні
вуса похнюпилися, а хвости тяглися по землі, – йшли вони під звуки траурного маршу,
що, ковтаючи сльози, видував із сурми маленький сурмач. А на ношах мокрою
жалюгідною грудочкою лежав безстрашний Рипічип, точніше, те, що від нього
залишилося. Він ще дихав, але одного погляду на ноші вистачало, аби побачити, що
хоробре мишеня, мабуть, і справді було радше мертве, аніж живе: вся шкурка – в
жахливих синцях, лапка – розчавлена солдатським чоботом, а замість чудового хвоста –
нещасний обрубок, забинтований ганчірочкою.
– Ай-ай-ай, – похитав головою Аслан, – де то там наша Люсі?
Не гаючи часу, Люсі дістала заповітну пляшечку з діаманту, але от лихо: хоча на
кожну рану потрібна була одна-єдина малесенька крапелька, ран було так багато, що
нічого не лишилося. Миші знову вже були зневірилися, похилили голови і тяжко
зазітхали та зашморгали носами. Аж тут і почулося глибоке зітхання, і Рипічип, ніби
ніде нічого, зіскочив із нош на землю. Однією лапкою він відразу ж потягнувся до
ефеса своєї рапіри, а іншою – поспіхом підкрутив вуса і спробував зобразити
невимушений, але від того не менш елегантний і вишуканий уклін.
– Вітаю, сі-і-ір, – пропищав він якомога голосніше. – Для нас це надзвичайна честь…
На слові "честь" він чомусь затнувся: саме на цьому слові він раптом виявив, що не
має хвоста! Чи то в Люсі не вистачило чудодійного зілля, чи то вона забула про хвіст, а
може бути, і саме воно, те зілля, хоча й лікувало рани, та не відрощували хвостів, але
факт залишається фактом: на місці було все, аж до останньої волосинки, все – окрім
хвоста! З наукової точки зору цілком зрозуміло, чому він виявив відсутність хвоста саме
тоді, коли спробував уклонитися: справа в тому, що, крім усього іншого, хвіст, як
вважає наука, допомагає тваринам зберігати рівновагу. Тож не дивно, що виведений із
рівноваги Рипічип так розхвилювався, що, забувши про присутність коронованих і
некоронованих осіб, закрутився на місці, наче його вжалила оса. Спочатку він
спробував розгледіти хвіст через плече, потім зазирнув під пахву, потім знову через
плече – цього разу вивернувши голову, як тільки міг. Але при цьому його самого
розвернуло вбік, і тому він, звісно, нічого не побачив. Тоді Миш спробував повернути
голову ще далі, хоч це і неможливо, але його знову розвернуло, і знову з тим самим
успіхом. Тільки тричі обернувшись навколо себе, він нарешті усвідомив усю правду –
жахливу правду!
– Я… глибоко… вражений, – нарешті вимовив він. – Я так вражений, що мені бракує
слів! Я змушений просити вашу величність про поблажливість до його покірного слуги
за те, що з'явився перед ним у такому непотребному вигляді… без хвоста.
– Я б сказав, що відсутність хвоста анітрохи не псує твій вигляд, малюче, –
зауважив Аслан. – Без хвоста тобі навіть… гм… більше личить!
– Не втішайте мене, ваше величносте, – гірко зітхнув Рипічип, – краще допоможіть,
будь ласка! Ваше величносте, – звернувся він до Люсі, – ну зробіть-но щось!
– А навіщо, власне, тобі хвіст? – поцікавився Аслан.
– Сір, – скинувся Рипічип, – без хвоста я, звичайно, зможу і їсти, і спати, і навіть
віддати життя за свого короля! Але хвіст – це така річ… це честь і слава кожного
мишеняти!
– Вибач, малюче, та чи не занадто високо ти ставиш свою честь? – суворо спитав
Аслан. – Чи не забагато ти про неї думаєш?
– О, найвеличніший із великих королів, – насупився Рипічип, – нехай буде мені
дозволено нагадати вашій величності, що ми змушені не лише постійно думати про
честь і гідність, а ще й нагадувати про них іншим. А інакше… інакше мало не кожен,
кому дозволяє зріст, відточуватиме на нас свою недоречну дотепність. Погодьтеся, що,
при нашому і без того малому зрості, спускати з рук приниження – то вже занадто! Тут
хочеш не хочеш доводиться вживати заходів, аби ніхто і думати не смів про те, щоб
відпустити якийсь недоречний жарт щодо мишоловок чи сиру, або воскових свічок – а
інакше насмішнику доведеться познайомитися з моєю рапірою, будь він хоч найвищий
бовдур у Нарнії! – Він кинув на велетня нищівний погляд, та Бурелом навіть не зирнув у
його бік, бо до нього заледве доходив смисл навіть людських розмов, не кажучи вже
про мишачий писк у нього під ногами.
– Та-а-к, – протягнув Лев. – А чому це ваше військо раптом оголило шпаги? –
здивувався він.
– А тому, ваше величносте, що з нашого боку це буде справжніми хвастощами –
хизуватися хвостами, коли нашому ватажку відмовлено в цій честі, – відповів за всіх
миш на ім'я Перепічіп (він був заступником командира загону). – Ось ми і збираємося
добровільно позбавитися хвостів, аби ніхто з нас не відчував себе скривдженим чи
обділеним.
– Що ж, – зітхнув Лев, – ви мене переконали! Оце так дружба і самопожертва!
Воістину, не шкодуючи хвоста свого! І не заради честі або слави, малий, а заради
великої любові між тобою та твоїм народом у тебе знову буде хвіст!.. Колись, дуже
давно, миші надали мені неоціненну допомогу: вони перегризли ремені й пута, якими
мене зв'язали на Кам'яному столі, – і хай ви забули про це, але саме тоді ви здобули в
дар найбільший скарб, що ви нині маєте. Цей скарб зветься "мова". Але якщо для
повноти щастя комусь потрібен ще й хвіст, – Аслан знизав плечима, – нехай буде йому
хвіст!
Ледве він скінчив говорити, як Рипічип уже тримався лапкою за хвоста і ніжно
його гладив. Із дозволу Аслана Пітер посвятив Каспіана в лицарі ордену Лева, а
Каспіан, у свою чергу, посвятив у лицарі ордену Трюфеліно, Тиквіка і Рипічипа, а
також призначив доктора Корнеліуса лордом-канцлером і затвердив ведмедя Соню в
спадковому привілеї бути розпорядником лицарських турнірів. Із такої нагоди ведмідь
навіть витяг із рота лапу і розкланявся, і всі вітали його дружніми оплесками.
Заморських вояків ввічливо, але рішуче провели через брід Беруни у місто, де їм
дали пива з шинкою і посадили під замок. Заморці після зустрічі з деревами, а потім і
Асланом, були б самі раді вирушити в місто, аби посидіти під замком у тиші і спокої,
але, як виявилося, крім дерев, звірів і Аслана, вони боялися ще й води, тобто не
звичайної води, а тієї води, що в дикій природі тече річками і струмками, тому вести їх
убрід довелося мало не силоміць, так вони опиралися. Але нарешті з неприємною
частиною цього довгого дня було покінчено, і почалася частина приємна.
Люсі, що зручно влаштувалася біля Аслана, раптом помітила, що серед дерев
коїться щось незрозуміле. Спочатку їй здалося, ніби вони просто танцюють (вони й
справді повільно кружляли двома широкими колами: один – зліва направо, інший –
справа наліво). Потім вона помітила, що вони начебто щось кидають у центр кожного з
кіл: збоку здавалося, ніби вони заламували пальці або підстригали зайве волосся, але –
як потім з'ясувалося – це вони обдирали сухі гілки та кору (що, звичайно, не завдавало
їм шкоди, а навпаки, було корисним для здоров'я). Незабаром хмизу набралося
достатньо на велике-превелике багаття та ще й з чималим запасом. Тоді вперед
вийшли четверо гномів і, повороживши з кресалами, підпалили багаття з усіх чотирьох
боків. Вогники весело затанцювали по гілках, хмиз затріщав, загудів, заохкав – і
гігантським смолоскипом угору злетіло полум'я. А коли полум'я вляглося, всі
повлаштовувалися навколо багаття, а Вакх, Силен і менади завели свій танок.
Танок той не був схожий на плавний танок дерев по колу, та й танцювали вони ані
задля краси, ані задля втіхи (хоча й не без того); утім, і танком те дійство назвати
важко, бо то вже був не танок, а якась дика веремія, від якої, попри жар вогнищ,
спиною пробіг холодок – принаймні саме таким здавався на погляд Люсі цей
стародавній вакхічний танок достатку. І що довше – тим шаленішими здавалися рухи
танцюристів. І в якусь невловиму мить там, до чого торкалися їхні руки або де ступали
ноги, починалася справжня гулянка. Просто з-під ніг забили фонтани, а з них
посипалися такі вже наїдки, від яких одразу ж залоскотало у носі та покотилися
слинки. Смажені окороки наповнили гай дурманними пахощами, що аж
запаморочилося в голові й занудило на черевній ямці. Та не встигли всі прийти до
тями, як забив фонтан із тістечок, паляниць і короваїв пшеничних та вівсяних, із медом
чи різнобарвною глазур'ю, з кремом, густим, мов справжня вівсянка, і всі такі смачні,
що хотілося їх ковтати й ковтати, як воду під час спеки. Абрикоси і персики, гранати і
груші, виноград, полуниця і малина, спадаючи водограєм, утворювали дивовижні
каскади з фруктів. А потім не знати звідки з'явилися дерев'яні чари й келихи, оповиті
плющем, а в тих келихах і чарах плескалося вино: темне та густе, наче тутовий сироп,
чи прозоро-червоне, наче червона смородина, чи жовте, чи зелене, чи жовто-зелене,
чи зелено-жовте. Та дерев'яному панству до цих ласощів було байдуже. Тож і трапезу
їм заготовили іншу. Коли Люсі побачила, як Лопатолап зі своїми кротами риє землю у
різних місцях (що їх йому вказав Вакх), і зрозуміла, що дерева налаштовані цю землю
їсти, її мало не знудило, і сама та земля в неї під ногами заходила. Та потім Люсі
придивилася, і їй стало легше на душі. На перше їм подали цілком апетитний на вигляд
чорнозем кольору шоколаду. Він був так схожий на шоколад, що Едмунд не втримався і
навіть відщипнув шматочок, але смаком не вдовольнився. Коли дерева втамували
перший голод, на друге була подана земля не менш їстівного рожевого відтінку;
подібну землю бажаючі можуть побачити і спробувати в Англії, в графстві Сомерсет. За
словами дерев, вона менш поживна, ніж попередня, зате вирізняється відмінними
смаковими якостями і вважається делікатесом (Едмунд повірив деревам на слово і
перевіряти смакові якості не став). Потім настала черга сиру і бринзи, але сир і бринзу
дерева не їли, а їли молочно-білий, у дірочку, вапняк. А на солодке кожному дісталося
по золотому піщанику, щедро посипаному сріблястим цукром-піском, тобто піскомцукром – це була улюблена страва сосен і ялин. Вина дерева не пили, віддаючи
перевагу коктейлю з роси, дощу та легкого вечірнього серпанку, настояного на ароматі
трав і квітів. А ось гостролисти спробували і, трохи напідпитку, ще довго шуміли,
нікого, втім, не задираючи і не хитаючись по лісі.
Сіло сонце. На небі засвітилися зірки. А вогнище палало вночі, висвітлюючи темну
землю, мов дороговказний маяк. Заморці боязко дивилися на нього здалеку і гадали,
що ж це означає і що там відбувається. А там тривав бенкет, і найчудеснішим було те,
що, і наївшись, і напившись, і настрибавшись, ніхто не поспішав додому. А коли
розмови стихли, і всі почали окунів ловити, то знову-таки ніхто не пішов, а так усі
разом і поснули, випроставши втомлені ноги до вогню. На галявині стало тихо-тихо –
так тихо, що чутно було, як по каменях у броді Беруни дзюрчить неспляча вода. Але
був і ще дехто, хто так само, як і вода, не спав. Усю ніч біля багаття сидів Аслан, і
місяць радісно відблискував в його очах.
Наступного дня по всій країні розіслали гінців (переважно то були білки і птахи),
яким належало донести до жителів Нарнії перший королівський указ. В указі (а він
стосувався всіх, але в першу чергу заморців) говорилося, що відтепер королем Нарнії
буде Каспіан, а Нарнія буде належати всім: і звірам, і гномам, і фавнам, і дріадам, і
людям. Тому ті з людей, хто хочуть залишитися, можуть залишатися, а хто не бажає, –
для тих Аслан підшукає інший дім. Бажаючі переселитися мають прийти до броду
Беруни опівдні на п'ятий день.
Можна собі уявити, як чухали потилиці заморці, почувши цей указ. Одні (головним
чином молодь), хто так само, як і Каспіан, у дитинстві слухали казки про Стародавню
Нарнію, що розповідали їм няні й бабусі, були раді тому, що бабусині казки обернулися
правдою, і вирішили залишитися. За цей короткий час багато з них встигли
потоваришувати і зі звірами, і з гномами, і з фавнами, і з дріадами, і залишати друзів їм
ніяк не хотілося. Але були й інші, – в основному ті, хто досяг посад і почестей в часи
правління Міраза, – ті були похмурі та стурбовані: вони не хотіли жити на рівних із
тими, кого звикли зневажати і ким керували, а також із тими, кого звикли цькувати,
стріляти або викорчовувати. Із мешканців Стародавньої Нарнії заморська знать і знати
нікого не бажала, окрім звіряток, та й то – не всіх, а тільки тих, із яких буде знатна
печеня; мишей, наприклад, серед них не було. "Подумати тільки! – казали вони. –
Брататися з ведмедями, приятелювати з борсуками і зайцями! Тьху!" "Ці дріади –
справжні почвари, чи навіть гірші!" – доливали масла у вогонь ті, хто нещодавно
рятувався від них утечею. "Ох, не довіряю я цьому Асланові, – раз у раз заходився
бідкатися який-небудь придворний, досвідчений у палацових інтригах. – Пограє з нами
в кішки-мишки, а потім до кігтя – раз! – і з'їсть. Згадуй лиш як звали! Знаємо-знаємо,
самі такі!" Сумніви породжували підозри, підозри – нові сумніви, і до кінця відпущеного
терміну заморці тільки й шепотілися про те, що Лев жахливо кровожерливий і хоче
затягти усіх у своє лігво, а потім поодинці з'їсти. Тим не менш у призначений день і
годину добра половина з них з'явилася коло броду.
До цього дня і години на краю галявини за наказом Аслана встановили дві жердини
на відстані людського кроку, а між ними підвісили перекладину на такій висоті, що її не
торкався головою навіть найвищий з присутніх. Таким чином, уся споруда нагадувала
дверний отвір із нізвідки в нікуди. Попереду споруди стояв сам Аслан, по праву руку від
нього розташувався Пітер, а по ліву – Каспіан. Позаду них півколом вишикувалися
Сьюзан і Люсі, Тиквік і Трюфеліно, лорд Корнеліус і кентавр Гленсторм, Рипічип та
інші. Діти і гноми неабияк потрусили гардероби Міразового замку (тепер уже
колишнього), тож вбрання у посту Аслана було по-справжньому королівським –
суцільно шовк та парча: білосніжні сорочки з мереживними манжетами, срібні
кольчуги, мечі з інкрустованими рукоятками, позолочені шоломи з пухнастими білими
плюмажами – все це блищало, сяяло і переливалося на сонці до болю в очах. Але що
говорити про дітей і гномів, коли навіть тварини з задоволенням начіпляли на себе
золоті ланцюги з камінням. Але на всю цю розкіш заморці (вони стояли віддалік, край
галявини) навіть і не дивилися, бо живе, а не мертве золото гриви Аслана
затьмарювало всі ці блискучі сухозлітки. Був ясний сонячний день. Легкий вітерець
розвівав вимпели.
– Люди Заморії, – звернувся до них Аслан, – усі, хто хоче потрапити на нові землі,
слухайте мої слова: я хочу відправити вас на батьківщину – батьківщину, про яку ви
нічого не знаєте.
– Як ми можемо знати нашу рідну Заморію, коли нога наша там не ступала? –
загомоніли заморці.
– Ви прибули в Нарнію з Заморії, – спокійно сказав Аслан. – Але в Заморію ви
потрапили з іншого місця. Ні-ні, не шукайте його на картах, бо на картах його нема і
бути не може. Ви прибули сюди з іншого світу, того самого, звідки прибув і Великий
король Пітер.
Ледве Аслан вимовив ці слова, як серед заморців зчинився неймовірний гвалт.
– Ось вам, – кричали вони, – він так і говорить, що немає нам місця в цьому світі –
точно, з'їсти збирається!
– Ага, – кричали інші, випинаючи груди і ляскаючи одне одного по спинах, – ми
завжди знали, що маємо благородне походження і нічого спільного не маємо з
усілякими там гномами, фавнами і тими… – як їх, дріадами! Як бачите, так воно і є –
виявляється, в наших жилах тече королівська кров!
Навіть Каспіан із Пітером, хоч як вони не намагалися виказувати королівську
стриманість, теж мало не підстрибнули на місці, а потім перезирнулися з доктором
Корнеліусом, але той тільки знизав плечима.
– Прошу тиші, – злегка підвищив голос Аслан. Від його неголосного рику під ногами
заморців здригнулася земля. Усі завмерли, мов статуї. – Як ти вже міг здогадатися,
Каспіане, – звернувся Аслан до юнака, – ти не став би справжнім і законним королем
Нарнії, якби ти, подібно до великих королів минулого, не вів свій рід від Адама. Багато
років тому в тому світі, звідки ви родом, у великому Південному морі стався жахливий
шторм, під час якого на невеликий острівець, населений тубільцями, викинуло
піратський корабель. Пірати висадилися на берег і повбивали місцевих жителів,
спалили їхні села, а прекрасних тубілок взяли собі за дружин. Розправившись із
місцевими жителями, вони пили і гуляли, а оскільки, окрім як плавати морями,
грабувати, вбивати і пити вино, робити вони нічого не вміли, то незабаром вони
посварилися між собою і заходилися грабувати та вбивати один одного. І ось, під час
однієї з таких сутичок, шестеро з них зі своїми дружинами втекли в глиб острова і
вирішили сховатися на високій горі, де серед зубчастих скель та стрімчаків вони
натрапили на глибоку печеру. Та печера була не звичайною, це був хід зі світу, де
господарювали пірати, у цей, де мешкали фавни і гноми, наяди і дріади. Колись таких
дір між світами було безліч, але з часом їх ставало менше, і та, виявлена піратами, була
однією з останніх. Так утікачі потрапили до Заморії, що в ту пору була незаселена
(чому – то вже інша історія, яку тепер не переповідатиму). Поступово нащадки перших
переселенців розселилися по всій Заморії. То був суворий до жорстокості, але гордий
народ. Змінилося не одне покоління, і нащадки забули, хто вони й звідки, і вважали
себе тубільними заморцями. У той час у Заморії стався великий голод, тож заморці
вторглися в Нарнію та захопили її. На ту пору Нарнію роздирали внутрішні чвари (які
та чому – то також інша довга історія, яку теж у двох словах не переповісти), і дати
відсіч загарбникам не було кому. Ось так, сер Каспіан, ваші предки і стали володарями
цих земель.
Каспіан похнюпився.
– Хотілося б мені, аби в мене були гідніші чи принаймні не такі ганебні предки, –
стиха промовив він.
– Вам нема чого соромитися, – відповідав Аслан, – бо ви походите від Адама і Єви, а
цього достатньо, аби навіть найбідніший із жебраків міг із гідністю підвести голову і
щоб найвеличніший із володарів опустив її, палаючи від сорому. Не забувайте про це,
сер Каспіан.
Хлопець вклонився і підвів голову.
– А тепер, – продовжив Аслан, – жителі Заморії, чоловіки і жінки, подумайте ще раз
і скажіть, чи хочете ви повернутися туди, звідки вийшли ваші предки? Нині острів
безлюдний: пірати перебили одне одного, а інші мешканці цього світу поки що не
знають про його існування. На острові є і джерела, і колодязі з питною водою, земля на
ньому родюча, у лісах ростуть високі дерева, а в блакитних лагунах гуляє риба. Двері
відчинені, й ви можете повернутися на острів, але пам'ятайте: тільки-но ви пройдете в
них, вони замкнуться для вас назавжди, і цього ходу між світами більше не стане.
Запала тяжка мовчанка. Усі думали. Потім із рядів заморців вийшов молодий
міцний хлопець, мабуть, із солдатів, махнув рукою й промовив:
– Ех, що буде, те й буде, я згоден!
– Що ж, ти зробив вибір, – сказав Аслан, – і, думаю, вибір твій правильний. У тому
світі на тебе чекає гідне майбутнє, і нехай моє закляття позбавить тебе негараздів. Іди.
Хлопець дещо зблід, підійшов до дверей, і всі розступилися, даючи йому дорогу.
– Сміливіше, сину мій, – підбадьорив його Аслан і торкнувся його носа своїм, і як
тільки дихання лева долетіло до солдата, в його очах настороженість змінилася
подивом, потім він наморщив лоба, ніби пригадуючи щось давно забуте, а потім гордо
розпрямив плечі і ступив у двері.
Сотня очей була прикута до нього. Він пройшов між двох жердин і… зник. Крізь
дверний проріз виднілися нарнійські дерева і трави, і ясне небо, а солдат зник – зник,
наче його й не було.
Із далекого кутка галявини почулося одностайне "ой!", заморці пороззявляли роти,
а потім усі разом загаласували:
– Що він зробив із людиною? Він точно хоче заманити нас у пастку! Знайшов
дурнів!
І тоді вперед виступив один із найрозумніших заморців (він у них вважався
найпершим мудрецем) і сказав:
– Ніякого іншого світу крізь ці ваші палички ми не бачимо. Якщо шановний Лев
хоче, аби ми йому повірили, нехай відправить туди когось зі своїх підлеглих. А то щось
вони хитренькі, як я подивлюся, – самі від паличок подалі тримаються!
Уперед вийшов Рипічип.
– Якщо вони так бояться, то ми з моїм загоном – а це дванадцять найкращих шпаг
Нарнії! – готові бути за приклад: пройти цією аркою і повести їх за собою!
– Ні, малюче, – Аслан легенько погладив його по голові величезною оксамитовою
лапою, – той світ для тебе занадто страшний і небезпечний. Вас спіймають, посадять у
клітку і будуть показувати в кумедіантських будах і на ярмарках. Ні, повести за собою
повинні інші…
– Ходімо, – сказав Пітер Едмунду і Люсі, – наш час вийшов!
– Тобто? – розгубився Едмунд.
– Ходімо! – Сьюзан уже все знала. – Ходімо-ходімо, нам ще треба перевдягтися!
– Нащо? – здивувалася Люсі. – Мені й так добре!
– Добре? А в школу ти як підеш? Невже виряджена, як на бал-маскарад?
– Стривайте, але всі наші речі в замку в Каспіана! – занепокоївся (але зовсім не з
приводу речей) Едмунд.
– Не турбуйся, вони вже тут, – зробивши вигляд, що не розуміє, сказав Пітер. –
Ідемо перевдягатися!
– То про це Аслан говорив із вами сьогодні вранці? – здогадалася Люсі.
– Так. Про це і ще багато чого, тільки не питайте, про що саме. Він і розповів нам із
Сьюзан тільки тому, що ми вже ніколи не повернемося до Нарнії.
– Як ніколи? Ніколи-ніколи? – у відчаї зойкнули Едмунд і Люсі.
– Ніколи-ніколи, – кивнув Пітер. – Але це стосується тільки нас двох: мене і Сьюзан,
тому що ми вже майже дорослі. А ви з Едмундом, напевно, ще будете тут, якщо я
правильно зрозумів.
– О, Пітере, – Люсі з жалем переводила погляд то на нього, то на Сьюзан, – але як
ви зможете це пережити? Адже це… це просто нестерпно!
– Рік тому я б теж так вважав, – відповів Пітер. – А тепер… тепер, певно, зможу. Це
зовсім не так, як мені здавалося раніше. Ти зрозумієш, коли прийде твій час. А тепер –
хутко! Ось і вузлик із речами.
Діти неохоче розібрали свої речі й розійшлися перевдягатися. Їх можна було
зрозуміти: хто схоче натягати на себе шкільну форму (до того ж досить пожмакану і не
свіжу) після сяючих білизною королівських суконь і парчевих камзолів із мереживними
манжетами! Різниця між тим і іншим, що не кажи, помітна. І першими її відзначили
найнегідніші з заморців: щойно вони дивилися на обох королев і королів із почуттям
глибокої поваги, якщо не сказати улесливості, а тут стрепенулися і вибухнули
єхидними смішками й жартами. Але їхні смішки потонули в багатоголосому хорі
нарнійців, бо нарнійці – всі як один! – стоячи прокричали "ура!" на честь Великого
короля Пітера і на честь королеви чарівного рогу Сьюзан, і на честь короля Едмунда, і
на честь королеви Люсі. І настав час прощання. Тут були і сльози (це розплакалася
Люсі), і поцілунки, і міцні обійми Соні, й рукостискання з Тиквіком і кентаврами, і
лапо-, і лапко-, і лапищестискання, і навіть трохи лоскоту (це коли обіймалися з
Борсуком, у якого лоскотали вуса). І настав час прощання з Асланом… А потім Пітер
підійшов до дверей, рука Сьюзан лягла йому на плече, рука Едмунда лягла на плече
Сьюзан, а рука Люсі – на плече Едмунда; а вже за Люсі низкою шикувалися заморці.
Пітер ступив крок уперед… А те, що відбулося далі, описати вже важко (бо непроста це
задача – описувати невимовне). В одну і ту саму мить в одній і тій самій рамі діти
побачили одночасно мов би три застиглі картини. Одна з них – це був краєвид із печери
на зелений острів, за білою плямою якого до самого горизонту розляглася синя гладь
Тихого океану (це, мабуть, і було те місце, куди повинні були потрапити заморці). На
іншій – галявина в Нарнії, де на коротку мить застигли і обличчя друзів: гномів і
фавнів, звірів і звіряток, і бездонні очі Аслана, і білі смужки на щоках у Борсука. А ось
на третій діти побачили досить нудний і сумовитий пейзаж сільського полустанку,
всипану гравієм платформу, лаву з речами і… самих себе, що сидять на цій лавці, ніби
ніде й не були. У ту саму мить дві інші картини на очах у дітей розпливлися і розтанули
в повітрі, і вони відчули, як у ніздрі їм ударив до болю знайомий запах – запах
залізниці. Першої ж миті всіх охопила невимовна туга, але потім і цей запах, і
англійське небо над головою, і навіть майбутня школа раптом здалися їм такими
рідними і бажаними, що сумувати відразу перехотілося.
– Та-а-ак, – протягнув Пітер, – а все ж таки це було чудово!
– От уже я роззява, от тюхтій, – раптом схаменувся Едмунд, – ліхтарик свій
новенький – в Нарнії забув…
Хроніки Нарнії — 5. Подорож
Досвітнього мандрівника
Клайв Степлз Льюїс
Клайв Стейплз Льюис
Подорож Досвітнього мандрівника
Присвячую Джеффрі Барфілду
Розділ перший
КАРТИНА У СПАЛЬНІ
Був собі хлопчик на ім'я Юстас Клеренс Скрабб — і на це він таки заслуговував.
Батьки кликали його Юстасом Клеренсом, а вчителі — просто Скраббом. Друзі до нього
не звертались, бо він їх не мав. Маму й тата він називав не "мамою" й "татом", а
Гарольдом та Альбертою. То були дуже сучасні й прогресивні люди: вони не вживали
алкоголю, не курили, були веґетаріанцями і носили особливу білизну. Вдома вони мали
зовсім небагато меблів, кілька простирадел на ліжках, а вікна завжди тримали
прочиненими.
Юстас Клеренс любив тварин, особливо жуків, якщо ті були мертвими й
пришпиленими до карток. Йому подобались інформативні книжки, а ще він мав
картинки з елеваторами для зерна та іноземними дітьми-товстунами, котрі робили
вправи у зразкових школах.
Кого Юстас Клеренс не любив, то це своїх кузенів, чотирьох Певенсів: Пітера,
Сьюзан, Едмунда та Люсі. Однак він майже зрадів, почувши, що Едмунд та Люсі
приїдуть погостювати. Глибоко всередині він полюбляв командувати й зачіпатись; і,
хоча й був хирлявим малюком, котрий не міг протистояти у бійці навіть Люсі, не
кажучи вже про Едмунда, він знав десятки способів, як зіпсувати життя своїм гостям у
власному домі.
Едмунд та Люсі анітрохи не хотіли їхати до дядька Гарольда й тітки Альберти. Та
вибору не було. Того літа тата запросили на чотири місяці до Америки читати лекції, і
мама збиралася з ним, оскільки вже десять років не мала справжньої відпустки. Пітер
щосили готувався до екзаменів — на канікулах його мав тренувати старий професор
Кірк, у чиєму будинку колись, у роки війни, діти пережили дивовижні пригоди. Якби
професор і надалі жив у тому будинку, то запросив би до себе всіх чотирьох. Та відтоді
він збіднів і жив у малому котеджі лише з однією додатковою спальнею. Брати усіх до
Америки було б надто дорого, тож поїхала тільки Сьюзан.
Дорослі вважали її найвродливішою, до того ж вона не хапала зірок у навчанні
(хоча в іншому й була зрілою як на свій вік), тож мама сказала, що Сьюзан "візьме
набагато більше від подорожі до Америки, ніж молодші". Едмунд та Люсі намагались не
заздрити талану Сьюзан, проте канікули у родичів видавалися їм жахіттям. "Для мене
все ще гірше", сказав Едмунд, "ти принаймні матимеш власну кімнату, а я ділитиму
спальню з тим останнім смердюхом Юстасом".
Ця історія починається певного пообіддя, коли Едмундові та Люсі вдалося викрасти
кілька цінних хвилин насамоті. Звісно, розмовляли вони про Нарнію — свою власну
таємну країну. Гадаю, у більшості з нас є власна таємна країна, та майже у всіх вона
уявна. У цьому відношенні Едмундові та Люсі пощастило більше. Їхня таємна країна
була справжньою. Вони вже двічі побували там: і не граючи або мріючи, а насправді.
Безперечно, потрапити туди вдалося завдяки магії — це єдиний шлях до Нарнії. І там
їм було обіцяно, — чи майже обіцяно — що певного дня вони повернуться знову.
Можете собі уявити, скільки вони про це говорили при кожній нагоді.
Діти сиділи на краю ліжка в кімнаті Люсі і дивилися на картину на стіні навпроти.
Це була єдина картина у всьому будинку, яка їм подобалась. Натомість зовсім не
подобалась тітці Альберті (ось чому її повісили у крихітній кімнатці нагорі), але
позбутись її вона не могла, бо це був весільний подарунок від когось, кого не варто було
ображати.
На картині було зображено корабель, що плив просто на вас. Він мав позолочений
ніс у формі драконячої голови з роззявленою пащею, лише одну щоглу і одне велике
квадратне вітрило яскраво-пурпурового кольору. Там, де закінчувались позолочені
крила дракона, можна було розгледіти зелені боки корабля. Він щойно опинився на
вершечку дивовижної блакитної хвилі, яка, сходячи піною та бульбашками, котилася на
вас. Корабель, вочевидь чимдуж гнаний уперед веселим вітром, ледь кренився на лівий
борт. (До речі, якщо ви взагалі збираєтесь читати цю історію і якщо досі цього не
знали, затямте собі: лівий бік корабля — якщо дивитися спереду — це лівий борт, а
правий бік — правий борт). Саме з цього боку й падало на корабель сонячне світло, тож
вода тут мінилась зеленим і пурпуровим. З протилежного боку тінь вітрильника робила
воду темно-синьою.
— Питання в тому, — мовив Едмунд, — чи не стає тобі ще гірше, коли дивишся на
Нарнійський корабель і не можеш туди потрапити.
— Це краще, ніж нічого, — відповіла Люсі.
— А Нарнійський корабель такий гарний.
— Продовжуєте бавитися в стару гру? — запитав Юстас Клеренс, котрий
підслуховував під дверима, а тепер увійшов, гигочучи. Минулоріч, гостюючи у
Певенсів, він підслухав розмови дітей про Нарнію — і тепер запопадливо їх дражнив.
Звісно, він думав, що то все вигадки, а оскільки сам був надто тупим, аби щось
вигадати, то й не схвалював цього.
— Тебе не запрошували, — коротко кинув Едмунд.
— Я намагаюсь вигадати лімерик, — сказав Юстас. — Щось типу:
Певні діти, що гралися в Нарнію, Дурнуватими стали і марними…
— Ну, почнемо з того, що "Нарнія" і "марними" не римується, — сказала Люсі.
— Це асонанс, — мовив Юстас.
— Не питай його, що таке ассі-як-там-його, — сказав Едмунд. — Він аж пищить, так
хоче, щоб його запитали. Мовчи — і, може, він забереться звідси.
Більшість хлопчаків, зустрівши такий прийом, або вимелися б геть, або оскаженіли.
Тільки не Юстас. Він продовжував стояти і шкіритись, а тоді знову заговорив.
— Вам подобається ця картина? — запитав він.
— Заради Бога, нехай він не заводить свою пісню про мистецтво і все таке, —
поквапливо сказав Едмунд, та щиріша за нього Люсі вже мовила:
— Атож. Вона мені дуже подобається.
— Це огидна картина, — оголосив Юстас.
— Згинь — і не бачитимеш її, — відрізав Едмунд.
— Чим вона тобі подобається? — запитав Юстас у Люсі.
— Ну, по-перше. — мовила Люсі, — тим що здається, ніби корабель по-справжньому
рухається. А вода виглядає дійсно вологою. А хвилі такі, наче опускаються й
піднімаються.
Звісно, Юстас мав, що на це відповісти, та промовчав — з тієї простої причини, що,
глянувши на хвилі, він побачив, ніби ті справді опускаються та піднімаються. Хлопець
лише раз плавав на кораблі (та й то не далі Острова Вайт) і пережив страшнючу
морську хворобу. Від хвиль на картині йому знову зробилось недобре. Він позеленів і
глянув ще раз. І тут вся трійця, пороззявлявши роти, витріщилась на картину.
У те, що вони побачили, доволі важко повірити, навіть читаючи про це, однак
майже так само складно для наших героїв було повірити власним очам. Зображення
рухалось. Та це не скидалося на кіно — надто справжніми й чистими були барви, —
немов простонеба. Ніс корабля врізався у хвилю, знявши цілу зливу бризок. А тоді
позаду судна здійнялась хвиля, уперше відкриваючи корму та палубу, які одразу й
зникли з наступною хвилею, і знову вгору зринув ніс. Тієї ж миті підручник, що лежав
на ліжку обіч Едмунда, зашелестів сторінками і полетів у стіну позаду нього, а Люсі
відчула, як навколо її обличчя затріпотіло волосся, наче вітряного дня. То й був
вітряний день — тільки вітер дмухав із картини. І раптом цей вітер приніс звуки —
шурхіт і плюскіт хвиль довкола корабля, і рипіння, і всеохопний безперервний шум
повітря та води. Проте лише запах — дикий, солоний запах — переконав Люсі в тому,
що це не сон.
— Припиніть, — почувся писклявий від страху і роздратування голос Юстаса. — Ви,
двоє, що за дурнуватий фокус. Припиніть. Я розкажу Альберті — ой!
Двоє інших дітей були набагато більше призвичаєні до пригод, але, щойно Юстас
Клеренс вигукнув "ой", вони також вигукнули "ой". А все тому, що з рами вирвався
великий фонтан холодної солоної води і дітлахам перехопило подих від його удару, до
того ж вони ущерть змокли.
— Я розтрощу цю огидну штуку, — закричав Юстас. А тоді одночасно трапилося
кілька речей. Юстас кинувся до картини.
Едмунд, котрий трохи знався на магії, стрибнув за ним, застерігаючи бути
обережним і не коїти дурниць. Люсі вчепилася в нього з іншого боку і її потягнуло
вперед. І тоді ж чи то вони стрімко зменшилися, чи збільшилась картина. Юстас
підскочив, щоб зняти її зі стіни, й усвідомив, що стоїть на рамі. Перед ним було не скло,
а справжнє море, вітер і хвилі бились об раму, наче об скелю. Знетямившись, він
вчепився в дітей, котрі разом з ним повистрибували на раму. Якусь мить вони
борюкалися й кричали, та щойно їм здалося, ніби рівновагу відновлено, як
велетенський блакитний вал накотився, збив гурт з ніг і потяг у море. Відчайдушне
волання Юстаса обірвалося, коли він сьорбнув води.
Люсі дякувала своїй щасливій зірці за минуле півріччя, коли вона так старанно
вчилася плавати. Щоправда, було б краще, якби вона повільніше гребла, до того ж вода
виявилася набагато холоднішою, ніж здавалась, коли була просто намальованою. Та все
ж дівчинка високо тримала голову і скинула взуття — саме так мусить робити кожен,
хто в одязі потрапляє у глибоку воду. Вона навіть тримала рот закритим, а очі
розплющеними. Корабель був зовсім поруч: дівчинка бачила його зелений борт, що
височів над ними, і людей, котрі дивились униз з палуби. А тоді, як і слід було
сподіватись, Юстас в паніці вчепився за неї, і обоє гулькнули під воду.
Коли вони знову виринули, Люсі побачила, що з борту пірнає у воду біла фігура.
Едмунд, розтинаючи воду, підплив уже зовсім близько: навіть вхопив за руки
верескливого Юстаса. А тоді хтось інший, чиє обличчя видавалося непевно знайомим,
підтримав її за руку з протилежного боку. З корабля лунали голосні крики, з-понад
фальшборту видніли чиїсь голови, додолу скинули канати. Едмунд та незнайомець
обв'язали дівчину канатом. Після цього, як їй здавалось, настала довжелезна пауза,
протягом якої обличчя її посиніло, а зуби заклацали. Насправді ж часу спливло
небагато: довелося чекати моменту, коли дівчину можна буде підняти на корабель, не
вдаривши об борт. Попри всі їхні намагання, коли мокра й тремтяча Люсі нарешті
опинилася на палубі, її коліно виявилося розбитим. Потім підняли Едмунда і нарешті
нещасного Юстаса. Останнім витягнули незнайомця — золотоволосого хлопця на
кілька років старшого від Люсі.
— Ка-Ка-Каспіяне! — вигукнула Люсі, щойно змогла нормально дихати. І це таки
був він — хлопчик-король Нарнії, якому протягом своїх останніх відвідин діти
допомогли посісти трон. Тієї ж миті Едмунд також упізнав його. Всі троє з неабиякою
радістю потиснули руки і поплескали одне одного по спині.
— А хто ж ваш друг? — несподівано запитав Каспіян, обернувшись до Юстаса з
привітною посмішкою. А Юстас ридав, ридав набагато гучніше, ніж має право плакати
хлопець його віку, всього лише трохи змокнувши, і кричав:
— Відпустіть. Відпустіть мене назад. Мені тут не подобається.
— Відпустити? — здивувався Каспіян. — Але куди?
Юстас кинувся до борту корабля, сподіваючись побачити над морем раму картини
і, можливо, частину спальні Люсі. Та побачив лише блакитні, поплямовані піною хвилі
та блякло-синє небо — і все це простягалося аж до виднокола. Мабуть, не варто
звинувачувати його за те, що його серце впало у п'яти. Бідолаху тут таки й знудило.
— Агов, Райнельфе, — гукнув Каспіян до одного з моряків. — Принеси їхнім
величностям вина зі спеціями. Після такої купелі треба зігрітись.
Він називав Едмунда та Люсі їхніми величностями, бо колись, задовго до його
власного часу, вони, разом із Пітером та Сьюзан, були королями та королевами Нарнії.
Нарнійський час плине інакше, ніж наш. Провівши у Нарнії сто років, ви повернетесь
до нашого світу в ту ж годину того ж дня, коли покинули його. А тоді, опинившись у
Нарнії, через тиждень у нас виявите, що там минула тисяча років — або лише день, або
жодної миті. Доки не потрапите — не довідаєтесь. Ось чому, коли діти Певенсі вдруге
повернулися до Нарнії, для нарнійців це було так, наче до Британії повернувся король
Артур (кажуть, колись так воно й станеться. А я б додав: чим швидше, тим краще).
Повернувся Райнельф, несучи флягу з паруючим вином та чотири срібних келихи.
Це було саме те, що треба: щойно Люсі та Едмунд зробили по ковтку, як до самісіньких
пальців на ногах відчули тепло. А Юстас кривився, сичав і плювався, його знову
знудило і він розревівся і запитав, чи немає тут вітамінізовано-енергетичної їжі
"Вгодованець" і чи не можна б розвести її дистильованою водою, і що так чи інак, а він
наполягає, аби його висадили на суходіл на найближчій станції.
— Чудового супутника привів ти нам, брате, — реготнувши, прошепотів Едмундові
Каспіян. Та не встиг додати нічого більше — Юстас вибухнув знову.
— Ой! Фу! Що це в біса таке? Заберіть геть, ну й гидота.
Цього разу його здивування частково можна було зрозуміти. З каюти на кормі
вийшов і рушив до товариства дехто надзвичайно цікавий. Ви назвали б його — і цілком
справедливо — мишею. Та миша ця стояла на задніх лапах і мала більше як півметра
зросту. Її голову оперізувала тонка золота стрічка, зав'язана під одним вухом і поверх
іншого, притримуючи довге перо малинового кольору. (А оскільки хутро миші було
темним, майже чорним, ефект, справді кидався в очі). Ліва лапа звірятка спочивала на
руків'ї меча завдовжки майже з його хвіст. Чітко крокуючи хиткою палубою, звір
бездоганно втримував рівновагу, а манери його вражали вишуканістю. Люсі та Едмунд
відразу впізнали Рипічипа, найхоробрішого серед усіх тварин Нарнії, командира
мишей. Він завоював невмирущу славу у другій Берунській битві. Люсі, як завжди,
запраглося схопити Рипічипа і пригорнути до себе. Та вона знала, що цього
задоволення не отримає ніколи: це глибоко образило б малюка. Замість цього вона
опустилась на одне коліно і заговорила до нього.
Рипічип виставив вперед ліву ніжку, а праву витягнув позаду себе, вклонився,
поцілував дівчині руку, випростався, підкрутив бакенбарди і мовив пронизливим
писклявим голосом:
— Моя скромна особа до послуг Вашої Величности. І короля Едмунда також, — тут
він знову вклонився. — Цій славетній пригоді бракувало лише присутності ваших
величностей.
— Фу, заберіть його геть! — репетував Юстас. — Ненавиджу мишей. Терпіти не
можу циркових звірів. Вони дурні, вульгарні та сентиментальні.
— Чи правильно я зрозумів, — мовив Рипічип до Люсі, вивчивши Юстаса поглядом,
— що ця винятково невихована особа під захистом ваших величностей? Бо якщо ні…
У цей момент Люсі та Едмунд одночасно чхнули.
— Який же я дурень, що тримаю вас тут у вологому одязі, — сказав Каспіян. —
Ходімо вниз, переодягнетесь. Звісно, Люсі, я віддам тобі свою каюту, однак, боюсь, на
борту немає жіночого вбрання. Доведеться тобі скористатися моїм. Будь добрий,
Рипічипе, покажи дорогу.
— Задля зручності пані, — мовив Рипічип, — слід відкласти навіть питання честі —
принаймні, на якийсь час, — і він прискіпливо зиркнув на Юстаса. Та Каспіян підганяв
їх, і за кілька хвилин Люсі заходила у двері стернової каюти.
І відразу ж закохалася в це приміщення — три квадратних віконця, що виглядали
на блакитну піняву воду за кормою, невисокі м'які лавки з трьох боків від столу,
розгойдана срібна лампа на стелі (робота гномів — дівчинка відразу впізнала її за
винятковою витонченістю) і пласке золоте зображення Лева Аслана над дверима. Вона
лише якусь мить оглядала все це, бо Каспіян вже відчинив двері з боку правого борту і
сказав:
— Це буде твоя кімната, Люсі. Я лише візьму для себе сухих речей, — говорячи, він
порпався в одній зі скринь, — а тоді ти зможеш переодягнутись. Вологі речі кинь за
двері, я накажу вивісити їх на камбузі й висушити.
Люсі відчула себе вдома настільки, наче вона вже тижнями живе в Каспіяновій
каюті. Рухи корабля не тривожили її — у давні часи, будучи королевою Нарнії, дівчині
довелося чимало подорожувати. Каюта була крихітною, але світлою, з розмальованими
стінами (птахи, звірі, дракони малинового кольору, виноградна лоза) і бездоганно
чистою. Одяг Каспіяна був на неї завеликий, та вона якось пристосувала його. Взуття
— сандалі та ґумові чоботи — безнадійно спадали, та дівчина не мала нічого проти
того, аби ходити палубою босоніж. Закінчивши одягатися, вона визирнула з вікна на
воду, що залишалась позаду, і глибоко зітхнула. Безперечно, попереду в них
надзвичайні часи.
Розділ другий
НА БОРТУ "ДОСВІТНЬОГО МАНДРІВНИКА"
— Ось і ти, Люсі, — мовив Каспіян. — Ми саме чекали на тебе. Це мій капітан, лорд
Дриніян.
Темноволосий чоловік опустився на одне коліно і поцілував її руку. Крім нього
присутніми були ще Рипічип та Едмунд.
— А де Юстас? — запитала Люсі.
— У ліжку, — відповів Едмунд, — і, здається, ми нічим не можемо йому зарадити.
Він стає ще гіршим, коли намагаєшся допомогти йому.
— Між тим, — мовив Каспіян, — час поговорити.
— Таки так, треба, — підтвердив Едмунд.
— Найперше — про час. За нашим часом минув приблизно рік відколи ми покинули
тебе напередодні коронації. Скільки минуло в Нарнії?
— Рівно три роки, — відповів Каспіян.
— Все іде добре? — поцікавився Едмунд.
— Ти ж не думаєш, що я покинув би своє королівство і подався в море, якби все не
було добре, — відповів король. — Краще й бути не може. Тепер між тельмаринцями,
гномами, тваринами, що розмовляють, фавнами та рештою немає жодних
непорозумінь. А тим неспокійним велетням на кордоні ми влаштували минулого літа
таку бійню, що тепер вони платять нам данину. А у якості реґента я залишив
бездоганну особу, гнома Трампкіна. Пам'ятаєте його?
— Любий Трампкін, — сказала Люсі, — звісно, я його пам'ятаю. Кращого реґента
годі вигадати.
— Відданий, наче борсук, пані, а хоробрий, як… як миша, — сказав Дриніян. Він
збирався сказати "немов лев", однак відчув на собі погляд Рипічипа.
— Куди ж ми прямуємо? — запитав Едмунд.
— Ну, — сказав Каспіян, — це довга історія. Можливо, ви пам'ятаєте, що, коли я був
малим, мій дядько-узурпатор Міраз позбувся семи батькових друзів (котрі могли встати
на мій бік), виславши їх досліджувати невідомі Східні Моря за Самотніми Островами.
— Так, — підтвердила Люсі, — і жоден з них не повернувся.
— Атож. Що ж, у день моєї коронації я, отримавши Асланове схвалення, присягнув:
коли встановлю мир у Нарнії, сам на один рік та один день попливу на схід шукати
батькових друзів чи звістки про їхню загибель і тоді помститися за них, якщо зможу.
Ось їхні імена — лорд Ревіліан, лорд Берн, лорд Арґоз, лорд Мавраморн, лорд Октезіян,
лорд Рестімар і — ой, і ще один, якого так складно запам'ятати.
— Лорд Руп, пане, — підказав Дриніян.
— Руп, Руп, звісно, — сказав Каспіян. — Ось моє основне завдання. Однак Рипічип
має ще шляхетнішу мету.
Всі погляди зосередились на миші.
— Таку ж шляхетну, як мій дух, — сказав мишак. — Хоча, можливо, й настільки ж
дрібну, як моя постать. Чому б нам не попливти до найсхіднішої точки світу? Що ми
можемо там знайти? Я гадаю, там лежить Асланова країна. Великий Лев завжди
з'являється до нас зі сходу, з-за моря.
— Оце так ідея, скажу я вам, — з трепетом в голосі мовив Едмунд.
— Але невже ви гадаєте, — сказала Люсі, — що Асланова країна — це та країна, до
якої можна доплисти?
— Не знаю, пані, — відказав Рипічип. — Але послухайте і таке. Коли я був ще в
колисці, лісова жінка, дріяда, промовляла наді мною цей вірш:
Де небо п'є солодку воду,
І де марно питати броду,
Саме там, Рипічипе, знай,
Відшукаєш омріяний край:
Починається там край Сходу.
— Не знаю, що воно означає. Але ці слова зачарували мене на все життя.
Після короткої мовчанки Люсі запитала:
— І де ми зараз, Каспіяне?
— Капітан пояснить краще, — мовив Каспіян, тож Дриніян витяг карту і розгорнув
її на столі.
— Ми ось тут, — сказав він, вказавши пальцем. — Принаймні були сьогодні опівдні.
З Кер Паравелу нас вів легкий вітерець, ми пройшли північніше від Ґальми, але
прийшли туди наступного дня. Тиждень стояли в порту, бо грав Ґальми влаштував на
честь Його Величності великий турнір, де той переміг силу силенну лицарів…
— І сам добряче звалився кілька разів, Дриніяне. У мене ще залишилось кілька
синців, — вставив Каспіян.
— …І переміг силу силенну лицарів, — з усміхом повторив Дриніян. — Ми думали,
графові буде приємно, якщо Його Королівська Величність одружиться з його дочкою,
та з цього нічого не вийшло…
— Зизоока й веснянкувата, — пояснив Каспіян.
— Бідолашна, — зітхнула Люсі.
— Тож ми попливли з Ґальми, — продовжував Дриніян, — більшість часу протягом
наступних двох днів стояв штиль, тож ми мусили веслувати, а тоді знову повіяв вітер —
до Теребінтії ми дісталися аж на четвертий день після Ґальми. Їхній король вислав нам
попередження не швартуватись, бо в Теребінтії панувала хвороба. Ми обійшли мис і
пришвартувались у гирлі річки, далеко від міста, де й набрали прісної води. Далі ми три
дні чекали південно-східного вітру, аж доки рушили у напрямі Семи Островів. Третього
дня нас наздогнали пірати — судячи з устаткування корабля, теребинці, та, побачивши,
що ми добре озброєні, відступили після кількох стріл з обох боків…
— А ми повинні були наздогнати їх, захопити і повісити мерзотників, — втрутився
Рипічип.
— За п'ять днів ми побачили Муйл — найзахідніший із Семи Островів. На веслах ми
перетнули пролив і в присмерку прийшли до Редгейвена на острові Бренн, де нас
чудово зустріли і вдосталь напакували харчами та водою. Редгейвен ми покинули шість
днів тому і розвинули просто чудову швидкість, тож сподіваюсь, Самотні Острови ми
побачимо післязавтра. Підсумок — ми близько тридцяти днів у морі і відпливли від
Нарнії більше, ніж на чотириста льє.
— А що після Самотніх Островів? — запитала Люсі.
— Ніхто не знає, Ваша Величносте, — відповів Дриніян. — Може, Самотні Острови
нам підкажуть.
— У наші часи не підказали, — кинув Едмунд.
— Якщо так, — мовив Рипічип, — після Самотніх Островів починається справжня
пригода.
Каспіян запропонував перед вечерею показати корабель, та Люсі замучила совість,
тож вона сказала:
— Я, мабуть, піду до Юстаса. Морська хвороба — це жах, самі знаєте. Якби зі мною
був мій цілющий напій, я б його вилікувала.
— Він у тебе є, — сказав Каспіян. — Зовсім забув про це. Коли ти залишила його, я
подумав: це можна вважати одним із королівських скарбів, тож взяв із собою. Бери,
якщо вважаєш, що скарб можна змарнувати на таку дурницю, як морська хвороба.
— Я візьму лише краплю, — сказала Люсі.
Каспіян відчинив одну зі скринь під лавкою і витягнув звідтіля прегарну діамантову
фляшку, так добре знайому Люсі.
— Бери те, що належить тобі, королево, — сказав він. А тоді всі вийшли з каюти
назовні.
На палубі з обох боків від щогли розташувалося два великих подовгастих люки, і
обидва були відчинені — як завжди у погідний день, щоб світло та повітря сягали
закамарків корабля. Каспіян повів усіх вниз трапом крізь люк за щоглою. Товариство
опинилося у приміщенні, де від борту до борту тягнулися веслярські ослони, а світло
пробивалося крізь дірки для весел і танцювало на стелі. Звісно, корабель Каспіяна не
був якоюсь жахливою галерою з веслярами-рабами. Весла використовували лише коли
стихав вітер або для того, щоб заплисти чи виплисти з гавані, а веслували всі по черзі,
крім Рипічипа, бо його лапки були надто короткими. Простір під лавками по обидва
борти був вільним для ніг веслярів, натомість центр займала заглибина, що сягала аж
до кілю, напхана всякою всячиною: лантухами з борошном, діжами з водою та пивом,
бочками з солониною, глечиками з медом, шкіряними пляшками з вином, купами
яблук, горіхів, сирних голів, печива, ріпок, свинячими боковинами. Зі стелі — тобто з
внутрішнього боку палуби — звисала яловичина та низки цибулі, а також гамаки, в
яких погойдувалися вільні від служби матроси. Каспіян вів друзів слідом, переступаючи
з лавки на лавку. Хоча переступав тільки він: для Люсі це було щось середнє між
кроком та стрибком, а для Рипічипа — довжелезний стрибок. Нарешті вони дійшли до
переборки з дверима. Каспіян відчинив їх і завів друзів до каюти, що містилася під
каютами на кормі. Звісно, вона мала не надто приємний вигляд: низька, з похилими
стінами, що сходилися докупи, тож підлоги тут майже не було, а шиби з товстого скла
не відчинялись, оскільки були зануреними під воду. Коли корабель гойдався, вікна
мінилися то золотом сонячного сяйва, то тьмяною зеленню морської товщі.
— Отут ми з тобою й поселимося, Едмунде, — сказав Каспіян. — Твоєму родичеві
залишимо лежанку, а самі спатимемо в гамаках.
— Я благаю, Ваша Величносте, — сказав Дриніян.
— Ні, ні, друже, — мовив Каспіян, — ми вже це обговорили. Ви з Рінсом, твоїм
помічником, керуєте кораблем і маєте безліч клопотів та турбот уночі, поки ми
наспівуємо пісеньок чи розповідаємо історії, тож ваша каюта — на верхній палубі. Тут,
унизу, нам із королем Едмундом буде дуже затишно. А як же наш незнайомець?
Юстас, зелений з лиця, насупився і запитав, чи є хоч якийсь натяк на те, що буря
стихне.
— Яка ще буря? — запитав Каспіян, а Дриніян вибухнув реготом.
— Буря, молодий пане! — заволав він. — Та це ж найясніша погода, якої тільки
можна бажати.
— Це ще хто? — роздратовано запитав Юстас. — Нехай забирається. У мене
розколюється голова від його голосу.
— Я принесла тобі те, від чого стане краще, — мовила Люсі.
— Ох, іди геть, дай мені спокій, — забурчав Юстас. Проте краплю з фляшки
проковтнув і, хоча й сказав, що рідина — несмачна (поки каютою розливався
смачнючий запах), його обличчя набрало звичної барви вже за мить по тому, як
проковтнув напій, і йому вочевидь покращало, бо замість волати про шторм та власну
голівоньку, він заходився вимагати, щоб його висадили на берег, та погрожувати, що у
першому ж порту висловить своє ставлення до них британському консулові. Зате коли
Рипічип запитав, що ж то за ставлення і як його висловлюють (мишак вирішив, що
йдеться про новий спосіб влаштовувати поєдинки), Юстас спромігся відповісти лише:
— Тільки дурні цього не знають.
Нарешті вдалося переконати Юстаса, що вони вже з усією швидкістю пливуть до
найближчого відомого їм суходолу і мають таку ж змогу повернути його назад, до
Кембриджа, де жив дядько Гарольд, як і відправити на місяць. Після цього Юстас
понуро погодився одягнути запропонований йому чистий одяг і вийшов на палубу.
Тоді Каспіян провів усіх кораблем, хоча вони його вже майже повністю
роздивилися. Друзі піднялись на кубрик і побачили матроса, що стояв на сходинці
усередині позолоченої шиї дракона і дивився крізь його розчахнуту пащу. На кубрику
містився камбуз (себто корабельна кухня) та приміщення для боцмана, теслі, кухаря та
головного лучника. Якщо вам здається дивним те, що камбуз розташовано на носі
корабля і дим з димарів розвіюється по всіх усюдах, це тому, що ви уявляєте собі
пароплав, коли вітер дме завжди попереду. На вітрильниках вітер дме ззаду, тож все
пахуче розташовують якомога ближче до носа. Друзі видерлися на найвищу точку
корабля, і їм спершу зробилося трохи тривожно: нагорі добряче кидало взад і вперед, а
палуба далеко внизу видавалася дуже крихітною. І стало зрозуміло, що коли гигнешся
звідти, то немає жодної причини трапити неодмінно саме на палубу, а не в море. Тоді їх
повели на корму, де Рінс з іще одним чоловіком чергували біля великого румпеля,
позаду якого здіймався драконячий хвіст, вкритий золотом, всередині ж хвоста
півколом розташувалася лавочка.
Корабель називався "Досвітній мандрівник". Це було крихітне суденце, яке годі
порівнювати з нашими кораблями чи навіть з гвинтовими човнами, великими
вітрильниками, шхунами та галерами, якими володіла Нарнія за часів правління Люсі,
Едмунда й Великого Короля Пітера, бо навігація майже цілковито вимерла через
Каспіянових завойовників. Коли його дядько, Міраз-узурпатор, вислав сімох лордів у
море, довелося купувати ґалміянський корабель і наймати ґальміянських моряків.
Однак тепер Каспіян знову почав навертати нарнійців до мореплавства, а "Досвітній
мандрівник" був найкращим із збудованих ним суден. Такий маленький, що перед
щоглою між центральним люком та човном, з одного боку, і курником, з іншого (курей
годувала Люсі), майже не залишалося місця. Однак це був справжній красень, або
навпаки, як кажуть моряки, — "дама", з досконалими лініями, чистими кольорами,
кожна поперечина, всі колоди та цвяхи в ній були приладнані з любов'ю.
Юстаса, звісно, нічогісінько не вражало. Він і далі правив своєї про лайнери та
моторні човні, про аероплани й субмарини ("Так, наче він бодай щось про це знає",
пробурмотів Едмунд), зате двійко інших дітей були просто зачаровані, і, повернувшись
до каюти на вечерю, побачили, як небо запалало неохопним малиновим спаднем,
відчули трем корабля, присмак солі на вустах і подумали про незнані краї на Сході,
Люсі почулася надто щасливою, аби розмовляти.
Що ж зрозумів Юстас, краще розповісти його власними словами. Коли дітям
наступного ранку повернули їхній сухий одяг, він витягнув чорний записничок і олівець
та почав писати в щоденнику. Юстас завжди носив цього записничка при собі і
занотовував туди оцінки, бо, хоча його ніщо не цікавило просто так, його страшенно
турбували шкільні оцінки, тож він підходив до однокласників і казав: "У мене така-то
оцінка. А у тебе?" Та оскільки на "Досвітньому мандрівнику" оцінок не передбачалося,
він почав вести щоденник. Ось перший запис.
"7 серпня. Ось уже двадцять чотири години я перебуваю на цьому огидному човні,
якщо це не сон. Увесь час лютує жахливий шторм (ціле щастя, що у мене немає
морської хвороби). Величезні хвилі перехлюпують через борти, і я бачив, як човен
кілька разів мало не накрило повністю. Решта вдає, ніби не помічає цього, чи то через
марнославство, чи тому що, як каже Гарольд, один з найбоягузливіших учинків
звичайних людей — заплющувати очі перед фактами. Що за божевілля — виходити у
море на такій трухлявій посудині. Не більшій від рятувальної шлюпки. І звісно,
абсолютно примітивній всередині. Ні пристойної кают-компанії, ні радіо, ні ванни, ні
стільців на палубі. Вчора мене весь вечір тягали по ній і, чесно кажучи, будь-кого
знудило б від того, як Каспіян демонструє свого сміхотворного іграшкового човника,
наче це "Королева Мері". Я намагався розповісти йому про справжні судна, проте він
надто обмежений. Е. та Л., звичайно ж, мене не підтримали. Гадаю, така дитина, як Л.,
просто не здатна усвідомити всієї небезпеки, а Е. підлещується до К., як і решта.
Називають його королем. Я сказав, що я — республіканець, а той запитав мене, що
воно таке! Він взагалі, здається, нічого не знає. Марно й казати, що мені виділили
найгіршу каюту на човні, справжню темницю, а Люсі одній віддали цілу кімнату на
палубі, досить гарну порівняно з усіма іншими. К. каже, це тому, що вона дівчина. Я
спробував повторити йому слова Альберти, що вчинки такого типу насправді
принижують дівчат, однак він надто тупий. Все ж він мав би розуміти, що я захворію,
якщо й надалі залишатимусь у тій дірі. Е. каже, що нам гріх жалітись, адже сам К.
ділить її з нами, віддавши свою кімнату Л. Так, наче від цього діра не стала тіснішою і
ще гіршою. Мало не забув — тут є ще істота на кшталт миші, яка поводиться
страхітливо нахабно. Інші можуть терпіти це, якщо хочуть, але я хутенько скручу йому
хвоста, якщо він мене зачепить, їжа також жахлива".
Проблеми між Юстасом та Рипічипом почалися навіть раніше, ніж можна було
сподіватися. Наступного дня перед обідом, коли решта в очікуванні страв сиділи
навколо столу, (плавання в морі наганяє неабиякий апетит), увірвався Юстас,
стискаючи власну руку, і вигукнув:
— Ще трохи, і ця мала скотина убила б мене. Я наполягаю, щоб його взяли під
контроль. Я можу розпочати проти тебе справу, Каспіяне, тобі накажуть його знищити.
Тієї ж миті з'явився Рипічип. Його меч був оголений, а бакенбарди виглядали
просто люто, та мишак був увічливий, як ніколи.
— Прошу у всіх пробачення, — мовив він, — особливо у Її Величності. Якби я знав,
що він шукатиме прихистку тут, я б дочекався більш сприятливого моменту для
покарання.
Що в біса трапилось? — запитав Едмунд.
А трапилось ось що. Рипічип, якому постійно здавалося, що корабель пливе надто
повільно, полюбляв сидіти на фальшборту поруч з драконовою головою, вдивляючись у
обрій на сході і м'яко наспівуючи своїм щебітливим голоском пісню дріади. Він ніколи
ні за що не хапався, хоча корабель і хилило на всі боки, і тримав рівновагу з гідною
подиву невимушеністю. Можливо, його довгий хвіст, що звисав аж на палубу,
полегшував цю справу. Усі на борту знали про цю його звичку, морякам вона
подобалась, адже моряк, який пильнував обрій, завжди мав поруч співрозмовника.
Чому Юстас, ковзаючи, хитаючись та спотикаючись (оскільки ще не призвичаївся до
ходіння на кораблі), побрів до кубрика, я так і не довідався. Можливо, сподівався
побачити землю, а може, збирався потирлуватися біля камбуза і щось поцупити. В
кожному разі, щойно він побачив довгий хвіст, що звисав додолу — мабуть, це таки
було спокусливе видовище, — то подумав, як чудово було б вхопитись за нього,
крутнути Рипічипа сторчголів раз чи двічі, а тоді, регочучи, дременути. Спершу план
чудово спрацював. Мишак був не важчий за чималенького кота. У мить Юстас стягнув
малого з перекладини, і той, здалося, виглядав повним дурником з розчепіреними
лапками і відкритим ротом. Та, на жаль, Рипічип, котрому не раз доводилося боротися
за своє життя, ніколи навіть на мить не спантеличувався. І не губив своїх навичок. Не
так вже й просто вихопити меча, коли тебе крутять у повітрі, тримаючи за хвіст, але
йому це вдалося. І Юстас вмить відчув два болючих заштрики в руку, від чого одразу
випустив хвоста. А далі мишак підхопився, немов м'ячик, що стрибає палубою, і
опинився віч-на-віч з хлопцем, а жахливо довга, блискуча, гостра штукенція, схожа на
спицю, миготіла туди-сюди за кілька міліметрів від його черева. (Для мишей у Нарнії це
не вважається ударом нижче пояса, бо від них неможливо сподіватись дістати удар
вище).
— Припини, — зашипів Юстас, — забирайся геть. Забери цю штуку. Це небезпечно.
Припини, кажу тобі. Я поскаржуся Каспіянові. Тобі одягнуть намордник і зв'яжуть.
— Чому б тобі не витягнути власного меча, боягузе! — запищав мишак. — Витягай і
захищайся, бо інакше я нароблю тобі синців пласким боком леза.
— У мене його немає, — сказав Юстас. — Я пацифіст. Я не вірю у бійки.
— Наскільки я розумію, — сказав Рипічип, відвівши назад меча і промовляючи
дуже суворо, — ви не збираєтесь дати мені сатисфакцію?
— Не знаю, про що ти, — сказав Юстас, гладячи свою руку. — Якщо ти не вмієш
сприймати жарти, я тобою не перейматимусь.
— Тоді ось тобі, — мовив Рипічип, — і ще, аби навчився манер і поваги до лицаря, і
до миші, і до мишачого хвоста, — щослова мишак хлистав Юстаса боком своєї рапіри —
тонкої, майстерно виготовленої гномами, і такої влучної та гнучкої, наче березовий
прутик. Звісно, Юстас ходив до школи, де тілесних покарань не застосовували, тож це
були для нього нові відчуття. Ось чому, попри невміння пересуватись кораблем, він
менш ніж за хвилину дістався кубрика, пробіг палубу і вдерся до каюти, все ще
переслідуваний Рипічипом. Авжеж, Юстасові здавалося, що рапіра така ж гаряча, як і
переслідувач. Просто-таки розпечена.
Залагодити ситуацію виявилося не так вже й складно, щойно Юстас усвідомив, що
всі навколо сприйняли ідею дуелі всерйоз, і почув як Каспіян пропонує йому позичити
свого меча, а Дриніян та Едмунд обговорюють, як врівноважити сили, адже він
набагато більший від Рипічипа. Хлопець, наче шовковий, вибачився, і пішов за Люсі
промити та перев'язати руку, а тоді повернувся на свою лежанку. На боці бідолаха
мусив лежати вкрай обачно.
Розділ третій
САМОТНІ ОСТРОВИ
— Земля на обрії! — заволав на носі корабля дозорець.
Люсі, що розмовляла на кормі з Рінсом, побігла вперед, затупотівши сходами. До
неї приєднався Едмунд — діти кинулися до кубрика, де вже зібралися Каспіян, Дриніян
та Рипічип. Стояв прохолодний ранок, небо було блідим, а море — густо-синім у білих
баранцях піни — там, праворуч за курсом, бовванів найближчий із Самотніх Островів,
Фелімат, схожий на велетенський зелений пагорб посеред моря, а трохи ззаду
проглядали сірі схили його сестри Дурн.
— Наш старий Фелімат! Старенька Дурн! — вигукнула Люсі, сплеснувши долонями.
— О, Едмунде, скільки часу минуло відтоді, як ми бачили їх востаннє!
— Ніколи не розумів, чому вони належать Нарнії, — сказав Каспіян. — Пітер,
великий король, їх завоював?
— О ні, — відповів Едмунд. — Вони були нарнійськими ще задовго до нас — за часів
Білої Відьми.
(До речі, я так і не дізнався, як ці віддалені острови було приєднано до володінь
Нарнії. Якщо довідаюсь і якщо історія виявиться цікавою, я розповім її в окремій книзі).
— Чи слід нам причалювати, пане? — запитав Дриніян.
— Не вважаю, що варто висаджуватись на Феліматі, — мовив Едмунд. — У наші дні
він був майже незаселений, і зараз виглядає таким же. Люди здебільшого жили на
Дурні і частково на Аврі — це третій острів, його ще не видно. На Феліматі просто
тримали овець.
— Тоді, гадаю, ми мусимо обійти цей мис, — сказав Дриніян, — і причалити до
Дурна. Доведеться веслувати.
— Яка шкода, що ми не висаджуємося на Феліматі, — зітхнула Люсі. — Хотіла б я
знову прогулятися ним. Там так самотньо, самотньо по-хорошому, лише трава навколо,
конюшина і м'яке морське повітря.
— Я теж залюбки випростав би ноги, — погодився Каспіян. — Ось що я вигадав.
Чому б нам не дістатись до суходолу човном, відіслати його назад, самим перейти
Фелімат, а "Досвітній мандрівник" підбере нас з протилежного боку острова?
Якби Каспіян був тоді таким же досвідченим, яким став пізніше у цій подорожі, він
не робив би такої пропозиції. Але тієї миті вона видавалася просто чудовою.
— О, так і зробимо! — вигукнула Люсі.
— Ти з нами? — запитав Каспіян у Юстаса, котрий вийшов на палубу з
забинтованою рукою.
— Що завгодно, лиш би подалі від цього клятого човна, — сказав Юстас.
— Клятого? — перепитав Дриніян. — Про що це ти?
— У цивілізованих країнах, як моя, — пояснив Юстас, — кораблі великі настільки,
що, перебуваючи на борту, ти навіть не здогадуєшся, що пливеш морем.
— З таким самим успіхом можна просто залишитися на суходолі, — сказав Каспіян.
— Попроси їх спустити човна, Дриніяне.
Король, мишак, обоє Певенсів та Юстас сіли у човен і рушили до феліматського
узбережжя. Коли товариство зійшло на берег, всі обернулися і подивились, як човен
відпливає назад. Дивовижно, наскільки крихітним видавався "Досвітній мандрівник".
Люсі, звісно, була босою — черевики злетіли з неї ще у воді, однак ступати м'якою
травичкою не таке вже й тяжке випробування.
Так приємно було знову опинитись на суходолі, вдихати запахи землі та рослин,
незважаючи на те що поверхня спершу гойдалася, наче корабель, як це завжди буває
після морської прогулянки. Тут виявилось набагато тепліше, ніж на борту, і Люсі
відчувала блаженство, крокуючи по піску. Десь близько щебетав жайвір.
Вони попрямували вглиб острова, нагору, досить крутим, хоча й невисоким
пагорбом. На вершині друзі озирнулись і побачили "Досвітнього мандрівника", котрий
блищав, наче величезна комаха, і поволі йшов на веслах у західному напрямку.
Товариство обігнуло гребінь, і корабель зник з їхнього поля зору.
Тепер перед ними лежав Дурн, відокремлений від Фелімата каналом у милю
завширшки, далі, трохи лівіше, виднівся острів Авра. На Дурні легко можна було
побачити біле містечко Нерровгейвен.
— Агов! А це що? — несподівано вигукнув Едмунд.
Посеред зеленої долини, до якої вони наближались, під деревом сиділо шестеро чи
семеро озброєних чоловіків, брутальних на вигляд.
— Не кажіть їм, хто ми такі, — сказав Каспіян.
— Благаю, Ваша Величносте, чому? — вигукнув Рипічип, котрий погодився їхати
верхи на плечі Люсі.
— Я щойно зрозумів, — відповів Каспіян, — що тут дуже давно нічого не чули про
Нарнію. Можливо, вони більше не вважають себе нашими підданими. У такому випадку
не зовсім безпечно називати себе королем.
— Ми маємо мечі, пане, — мовив Рипічип.
— Авжеж, Ріпе, маємо, — сказав Каспіян. — Проте, якщо йдеться про необхідність
знову завойовувати острови, я волів би повернутися з більшим військом.
Вони вже досить близько підійшли до незнайомців, і один з них — чорнявий
парубок — закричав:
— Доброго вам ранку!
— Доброго ранку й вам, — привітався Каспіян. — Чи Самотні Острови все ще мають
губернатора?
— Звісно, мають, — відповів чоловік, — губернатора Ґумпоса. Його
ясновельможність у Нерровгейвені. Та ви зупиніться і випийте з нами.
Каспіян подякував, хоча ні він, ані решта не були в захваті від вигляду нових
знайомих, і товариство розсілося на траві. Та щойно вони піднесли келихи до вуст, як
чорнявий чоловік кивнув своїм компаньйонам і, не встигнувши й оком змигнути,
п'ятеро мандрівників відчули, що їх схопили міцні руки. Якусь мить боротьба ще
тривала, проте перевага незнайомців була явною, і ось незабаром наших друзів
обеззброїли і скрутили їм руки за спинами. І лише Рипічип, люто кусаючись, намагався
вирватися з кулака, що його стискав.
— Обережно з тією твариною, Таксе, — сказав вожак. — Не пошкодь його. Він
потягне на найвищу ціну, не сумніваюсь.
— Мерзотники! Боягузи! — верещав Рипічип. — Поверніть мого меча і звільніть
лапи, якщо насмілитесь!
— Ух ти! — присвиснув торговець рабами (адже це був саме він). — Воно розмовляє!
І краще за мене. Хай мені грець, якщо за нього дадуть менше, ніж дві сотні кресцентів.
Келорменські кресценти — основна монета у цих краях — варта приблизно третині
фунта.
— То ось хто ви, — мовив Каспіян. — Викрадач і работорговець. Сподіваюсь, ви
пишаєтесь цим.
— Ну-ну-ну, — сказав работорговець. — Не треба тут патякати. Чим спокійнішими
ви будете, тим краще для нас усіх, ясно? Я роблю це не заради задоволення. Я просто
заробляю на прожиття, як і решта.
— Куди ви нас відведете? — запитала Люсі, з певними труднощами вимовляючи
слова.
— До Нерровгейвена, — відповів работорговець. — На завтрашній ринок.
— А там є британський консул? — поцікавився Юстас.
— А це що? — запитав чоловік.
Та задовго до Юстасового пояснення работорговець мовив:
— Що ж, з мене досить цієї балаканини. Миша — це чудова здобич, але оцей здатен
будь-кого заговорити до божевілля. Ходімо, друзяки.
І ось чотирьох людей зв'язали докупи — не жорстоко, проте ретельно — і
примусили йти до берега. Рипічипа несли. Після погрози заткнути йому рота малий
припинив кусатися, але ж говорити йому ніхто не забороняв! Люсі не могла вийти з
дива: як людина може стерпіти те, що терпів работорговець від мишака! Однак
работорговець не протестував, лише промовляв: "Продовжуй", коли Рипічип замовкав,
щоб набрати повітря, або вставляв: "Ну просто наче вистава" чи "Чорт забирай,
здається, воно розуміє, що говорить!", або "Хто з вас видресирував його?" Це так
лютило Рипічипа, що врешті-решт, бажаючи сказати в один момент сотню речей, він
мало не задихнувся — і замовк.
Опинившись на березі, з якого було видно Дурн, вони побачили невелике село. На
пляжі лежав баркас, а трохи далі — брудний облізлий корабель.
— Ну, юнаки, — мовив работорговець, — давайте без метушні — і не матимете
причин для сліз. Всі на борт.
У цю мить з однієї будівлі (гадаю, то була корчма) вийшов приємний бородатий
чоловік і сказав:
— Що, Паґу, ти знову зі своїм звичним товаром?
Работорговець, якого звали Паґом, низенько вклонився і мовив улесливим голосом:
— Так, прошу вибирати, ваша ясновельможносте.
— Скільки хочеш за цього хлопця? — запитав бородань, вказуючи на Каспіяна.
— Ах, — зітхнув Паґ, — я знав, що ваша ясновельможність вибере найкращого. Я ж
вас не обманюю, пропонуючи щось другосортне. А цей хлопець і мені припав до смаку.
Трохи захопився я ним чи що. Я вельми м'якосердий — ця робота зовсім мені не пасує.
Однак для такого покупця, як ваша ясновельможність…
— Назви ціну, покидьку, — суворо мовив лорд. — Гадаєш, я слухатиму теревені
якогось брудного ділка?
— Тільки для вашої найяснішої ясновельможності — три сотні кресцентів, а для
будь-кого іншого…
— Даю сто п'ятдесят.
— О, будь-ласочка! — втрутилася Люсі. — Хай там що, не розлучайте нас! Ви не
знаєте…
Однак вона замовкла, побачивши, що Каспіян і надалі не хоче бути впізнаним.
— Що ж, сто п'ятдесят, — сказав лорд. — А щодо вас, маленька панночко, вибачте,
усіх я купити не можу. Розв'яжи мого хлопця, Паґу.
І дивись-но мені — добре поводься з рештою, поки вони у твоїх руках, бо тобі ж
гірше буде.
— Ну що ви! — сказав Паґ. — Чи знаєте ви ще когось у цій справі, хто ставився б до
свого товару краще, ніж я? Га? Отож бо, я поводжуся з ними, як з власними дітьми.
— Це досить схоже на правду, — похмуро сказав бородань.
І ось настала страшна мить. Каспіяна розв'язали, і його новий господар сказав:
— Ходімо, хлопчику, — Люсі зайшлася плачем, а Едмунд зблід. Та Каспіян
озирнувся через плече і сказав:
— Не журіться. Впевнений, врешті-решт все вийде на краще. Бувайте.
— Так, панночко, — сказав Паґ. — Не треба заводитись і псувати свій вигляд перед
завтрашнім ринком. Будеш хорошою дівчинкою — не матимеш над чим плакати, ясно?
І ось в'язнів завели на корабель і звели вниз, у подовгасте темне приміщення, не
надто чисте і заюрмлене іншими нещасливцями, адже Паґ був піратом — він щойно
повернувся з плавання островами, де виловлював усіх, кого міг. Діти не зустріли
жодного знайомого: в'язні були здебільшого ґальміянцями та теребинтіанцями. Вони
сіли на солому і почали гадати, що сталося з Каспіяном, намагаючись зупинити
словесний потік Юстаса, котрий звинувачував усіх, крім себе.
Тим часом у Каспіяна все складалося набагато цікавіше. Чоловік, що купив його,
повів хлопця вузькою стежкою між двома сільськими будинками і далі на відкриту
місцину за селом. А тоді повернувся до нього лицем.
— Не бійся мене, хлопче, — сказав він. — Я ставитимусь до тебе добре. Я купив
тебе за вигляд. Ти декого мені нагадав.
— Чи можу я дізнатися кого, мій пане? — запитав Каспіян.
— Ти нагадав мені мого володаря, короля Нарнії Каспіяна.
Тоді Каспіян вирішив відразу ризикнути усім.
— Мій пане, — мовив він, — я ваш володар. Я король Нарнії Каспіян.
— Ти так просто це говориш, — мовив бородань. — Як я знатиму, що це правда?
— Перш за все — з мого обличчя, — сказав Каспіян. — По-друге, тому що я з шести
спроб вгадаю, хто ви такий. Ви один з семи наринських лордів, яких мій дядько Міраз
вислав у море і на пошуки яких я тепер вирушив — Арґоз, Берн, Октезіян, Рестімар,
Мавраморн або… або… інших я забув. І врешті-решт, якщо ваша ясновельможність
дасть мені меча, я доведу на будь-чиєму тілі у чесному двобої, що я — Каспіян, син
Каспіяна, законного короля Нарнії, лорда Кер Паравелу та імператора Самотніх
Островів.
— О небеса, — вигукнув чоловік, — та це ж голос та манера розмовляти його
батька! Мій сеньйоре, Ваша Величносте, — і там, посеред поля, він опустився на коліно
і поцілував руку короля.
— Гроші, які ваша світлість витратив на викуп моєї особи буде відшкодовано з моєї
скарбниці, — сказав Каспіян.
— Вони ще не в Паґовому гаманці, пане, — мовив лорд Берн, бо це був саме він. — І
ніколи не будуть там, сподіваюсь. Я сотні разів переконував його ясновельможність
зруйнувати цю ницу торгівлю людьми.
— Лорде Берн, — сказав Каспіян, — нам слід поговорити про підданство островів.
Однак спершу розкажіть мені свою історію.
— Вона коротка, володарю, — сказав Берн. — Я доплив сюди зі своїми шістьма
друзями, закохався в дівчину з острова і зрозумів, що з мене вже досить моря.
Повертатись до Нарнії сенсу не було, поки там правив дядько Вашої Величності. Тож я
одружився і відтоді живу тут.
— А губернатор Ґумпас — який він? Чи досі він вважає короля Нарнії своїм
володарем?
— Так, на словах. Усе робиться в ім'я короля. Та насправді він був би не надто
задоволений, побачивши справжнього, живого короля Нарнії. І якби ви, Ваша
Величносте, з'явились перед ним сам та ще й неозброєний — що ж, він не заперечував
би своєї відданості, але просто вдав би, що не вірить Вам. Життя Вашої Світлості було б
у небезпеці. Хто супроводжує Вашу Величність у цих водах?
— Мій корабель саме обгинає острів, — сказав Каспіян. — Якщо дійде до сутички —
у нас близько тридцяти мечів. Може, слід усією командою напасти на Паґа та
звільнити моїх ув'язнених друзів?
— Я не радив би, — сказав Берн. — Щойно тут розпочнеться битва, з
Нерровгейвена на допомогу Паґові надішлють два або три кораблі. Ваша Величність
мусить вдати, ніби має більше моці, ніж насправді — ім'я короля повинно викликати
трепет. Справа не повинна дійти до відкритої сутички. Ґампас — боягуз, його можна
залякати.
Ще трохи порадившись, Каспіян та Берн спустились на узбережжя трохи західніше
від села, і Каспіян загудів у свій ріг. (Це не був магічний нарнійський ріг королеви
Сьюзан: Каспіян залишив його вдома для свого заступника Трампкіна, щоб той міг
використати цей скарб, якщо під час королівської відсутності виникне така потреба).
Дриніян, котрий чекав сигналу, відразу впізнав звук королівського рогу, і "Досвітній
мандрівник" відразу ж почав наближатись до берега. Знову спустили човна, і вже за
кілька хвилин Каспіян та лорд Берн піднялися на палубу і пояснили Дриніянові
ситуацію. Як і Каспіян, той запропонував взяти корабель з рабами приступом, однак
Берн йому заперечив.
— Ведіть корабель вниз цим каналом, капітане, — сказав Берн, — а тоді повертайте
на Авру до мого маєтку. Але спершу розгорніть королівський прапор, повісьте всі щити
і вишліть якомога більше людей на щоглу. А коли будете на відстані п'яти перельотів
стріли у відкритому морі, подайте кілька сигналів.
— Сигналів? Кому? — запитав Дриніян.
— Кому ж — нашим уявним кораблям, в існуванні яких треба переконати Ґампаса.
— О, розумію, — потер руки Дриніян. — І вони прочитають наші сигнали. Що ж
повідомити? Всьому флотові обходити південь Аври і збиратися біля…
— Бернстеду, — сказав лорд Берн. — Це подіє якнайкраще. Якби у нас були ці
кораблі, їхнє пересування не можна було б побачити з Нерровгейвена.
Хоча Каспіянові було дуже шкода бідолашних мучеників, ув'язнених на Паґовому
кораблі, він не міг не насолоджуватися рештою цього дня. Пізніше, пополудні (адже
довелося веслувати), вони залишили північний край Дурна праворуч по борту і,
обігнувши за лівим бортом мис Аври, увійшли до приємної гавані на південному
узбережжі, де до самого краю води сходили привітні Бернові землі. Мандрівники
бачили, як працюють на полях Бернові люди: всі вони були вільними, і маєток повнився
щастям та процвітанням. Тут товариство зійшло на берег і було по-королівському
прийняте у невисокому будинку з колонами з видом на затоку. Берн, його мила
дружина та веселі доньки привітали гостей, як годиться. Однак з настанням темряви
Берн човном відіслав посланця до Дурна з розпорядженням зробити деякі
приготування (які саме, він не розповів) до наступного дня.
Розділ четвертий
ЩО КАСПІЯН РОБИВ У НЕРРОВГЕЙВЕНІ
Рано-вранці лорд Берн скликав гостей і після сніданку попросив Каспіяна наказати
своїм людям повністю озброїтись.
— І найважливіше, — додав він, — щоб усе сяяло і було напоготові так, наче перед
першою битвою у великій війні між шляхетними королями, за якою спостерігає весь
світ.
Це було зроблено — і тоді Каспіян зі своїми людьми та Берн зі своїми на трьох
човнах попливли до Нерровгейвена. На кормі королівського човна майорів прапор, а
поруч з королем сидів трубач.
Коли дісталися до пристані в Нерровгейвені, Каспіян побачив, що їх зустрічає
чималий натовп.
— Ось що повідомив мій учорашній посланець, — виголосив Берн. — Це мої друзі,
люди честі.
Щойно Каспіян ступив на берег, як натовп вибухнув привітаннями та криками:
— Нарнія! Нарнія! Хай живе король!
Цієї ж миті — і це теж відбулося згідно з Берновим задумом — у різних частинах
міста загули дзвони. Каспіян наказав розгорнути попереду своє знамено, трубач
засурмив, а воїни з суворими обличчями оголили мечі і маршем рушили по вулиці, аж
земля застугоніла. Ранок видався сонячним, тож їхня зброя виблискувала так, що мало
хто міг витримати це видовище.
Спершу прибульців вітали тільки ті, кого попередив Бернів посланець, — вони
знали, що має трапитись і чекали цього. Але згодом до них приєдналися діти —
шанувальники процесій, яких їм так мало доводилось бачити. А тоді — школярі, котрі
також полюбляли процесії, а ще сподівались, що, чим більше гамору та неспокою
зчиниться навколо, тим більше шансів, що завтра відмінять уроки в школі. А тоді з
вікон та дверей повистромляли голови всі бабусі і почали балакати між собою та вітати
прибулих — адже це був король, хіба губернатор може до нього дорівнятись? Тут ще
доєдналися молоді жінки — цього разу через Каспіяна, Дриніяна та решти красунчиків.
За ними з'явилися молоді чоловіки — довідатись, на кого це дивляться молоді жінки,
тож, на той момент, коли Каспіян дістався замкової брами, горланило вже ціле місто. А
в замку сидів Ґампас, загрузнувши та заплутавшись у рахунках, формулярах, правилах
та вказівках, — і він почув галас.
Перед ворітьми замку трубач Каспіяна заграв на трубі і закричав:
— Відчиніть королю Нарнії, який прибув до свого відданого та улюбленого слуги,
губернатора Самотніх Островів!
На той час на островах усе робилося незграбно та неоковирно. Тільки-но бічні двері
прочинилися, звідтіля вийшов розхристаний парубок в брудному та зношеному
капелюсі замість шолома на голові та іржавим списом в руці. Побачивши перед собою
блискучі постаті, він закліпав очима.
— Снельможсть-не-мож, — пробурмотів він, маючи на увазі "Його
ясновельможність не може вас прийняти". — Ніяких співбесід без домовленостей між
дев'ятою і десятою ранку другої суботи кожного місяця.
— Оголи голову перед Нарнією, ти, собацюро, — прогримів лорд Берн і завдав йому
удару рукою в залізній рукавиці, від чого у того капелюх злетів додолу.
— Гов! Це шо за чортівня? — почав було сторож, та ніхто на нього не зважав. Двоє
Каспіянових людей увійшли в бокові двері і після нетривалого змагання з поіржавілими
засувами та болтами, розчахнули обидві стулки брами. І ось король та його почт
опинилися на подвір'ї. Тут ліниво походжали охоронці губернатора, і ще кілька їх,
витираючи роти, з'явилося з різних дверей. Хоча їхня зброя і була у нікчемному стані,
та ці парубки могли б завдати жару, якби ними вправно керували або якби вони знали,
що відбувається. Це був напружений момент. Та Каспіян не дав їм часу на роздуми.
— Де ваш капітан? — запитав він.
— Ну, це я, певною мірою, якщо ви знаєте, про що я, — мовив розімлілий та
дженджикуватий молодик без обладунків.
— Ми бажаємо, — сказав Каспіян, — щоб наш королівський візит на Самотні
Острови, наші володіння, викликав, наскільки це можливо, втіху у наших
вірнопідданих, а не жах. Якби це було не так, я мусив би дещо сказати про стан
обладунків та зброї ваших людей. Але це правда, тож вас пробачено. Накажіть
розкоркувати діжу вина, щоб ваші люди могли випити за наше здоров'я. Проте завтра
опівдні я бажаю бачити їх на цьому подвір'ї, і нехай вони виглядають, як воїни, а не
волоцюги. Подбайте про це, щоб уникнути нашого крайнього несхвалення.
Капітан вирячив очі, та Берн тут же закричав:
— Тричі слава нашому королю! — і солдати, які почули про бочку вина, — навіть
якщо більше нічого не зрозуміли — приєднались до хору.
Тоді Каспіян наказав більшості своїх людей залишитися на подвір'ї. А сам разом із
Берном, Дриніяном та чотирма іншими увійшов до зали.
За столом, у найдальшому кутку, оточений секретарями, сидів його
ясновельможність губернатор Самотніх Островів. Ґампач виявився чоловіком, жовчним
на вигляд. Його волосся, колись руде, тепер було майже сивим. Він зиркнув на
незнайомців, котрі увійшли до приміщення, а тоді знову опустив очі в папери,
автоматично промовляючи:
— Жодних інтерв'ю без домовленостей, за винятком часу між дев'ятою та десятою
ранку другої суботи.
Каспіян кивнув Бернові та відступив убік. Берн та Дриніян виступили вперед і
взялися за протилежні кінці столу. Вони зрушили його і пожбурили в інший бік зали.
Стіл перекинувся, і з нього розлетілися навсібіч каскади листів, досьє, скляночок з
чорнилом, ручок, сургучів та документів. А тоді — не грубо, а твердо, наче їхні руки —
це сталеві лещата, вони витягли Ґумпаса з крісла і поставили навпроти, на відстані
кількох метрів. Каспіян відразу ж сів у крісло і поклав свого оголеного меча на коліна.
— Мілорде, — мовив він, зосередивши погляд на Ґумпасі, — ми сподівались від вас
іншого прийому. Я король Нарнії.
— Я не отримував кореспонденції з цього приводу, — сказав губернатор. — І
жодного протоколу. Нас ні про що не повідомляли. Це не за правилами. Я з радістю
розгляну будь-яку заяву…
— Ми прибули, щоб довідатись, як ваша ясновельможність веде справи, —
продовжив Каспіян. — Особливо я вимагаю пояснень щодо двох пунктів. Перший — я
не знайшов запису про те, що корона Нарнії протягом останніх ста п'ятидесяти років
отримувала від цих островів данину.
— Це питання ми підніматимемо на раді наступного місяця, — сказав Ґумпас. —
Якщо вирішать, що слід створити розслідувальну комісію, котра на першій зустрічі
наступного року доповість про фінансову історію островів, то чому…
— Крім того, у наших законах виписано дуже чітко, — казав далі Каспіян, — що
коли данину не було отримано, борг повинен зі свого гаманця виплатити губернатор
Самотніх Островів.
На це Ґумпас зреагував живим зацікавленням.
— О, про це не може бути й мови, — сказав він. — Це неможливо економічно, ммм…
Ваша Величність, мабуть, жартує.
Про себе ж він міркував, чи існує спосіб позбутися непроханих відвідувачів. Якби
він знав, що в розпорядженні Каспіяна лише один корабель та його команда, він
ввічливо поговорив би з ним, наказавши оточити та вбити гостей протягом ночі. Та він
бачив учора військовий корабель, що рухався вниз проливом, бачив, як той сигналив
своїм супутникам. Тоді він ще не знав, що це корабель короля, оскільки не було гарного
вітру, який розгорнув би прапор із золотим левом, тож чекав подальшого розвитку
подій. Зараз губернатор уявляв, що на Каспіяна у Бернстеді чекає цілий флот.
Ґумпасові й на думку не спадало, що хтось наважився б увійти в Нерровгейвен, аби
захопити острови, з менш ніж п'ятьма десятками людей. Безперечно, сам він ніколи
такого не втнув би.
— По-друге, — вів далі Каспіян, — я хочу знати, як ви допустили таке відразливе,
непристойне зростання торгівлі рабами, що суперечить усім давнім звичаям та
поведінці наших домініонів.
— Це неуникна необхідність, — відповів його ясновельможність. — Запевняю, що це
вагома частина економічного розвитку островів. Від цього залежить наше сьогоднішнє
бурхливе процвітання.
— Навіщо вам раби?
— На експорт, Ваша Величносте. Продаємо їх здебільшого в Келормен, хоч є й інші
ринки. Ми — визначний торгівельний центр.
— Іншими словами, — сказав Каспіян, — вони вам не потрібні. Скажіть мені, яку
вони виконують роль крім того, що наповнюють грошима кишені таких, як Паґ?
— Ніжні роки Вашої Величності, — сказав Ґампас, скорчивши міну, що здавалася
йому батьківською посмішкою, — навряд чи роблять можливим здатність розуміти
економічні проблеми. У мене статистика, графіки…
— Ніжні мої роки чи ні, — мовив Каспіян, — та я розумію торгівлю рабами
зсередини не гірше вашої ясновельможності. І я не бачу, щоб вона приносила на
острови м'ясо чи хліб, пиво чи вино, деревину чи капусту, книжки чи інструменти, чи
музику, чи коней, чи обладунки, чи інші цінності. Приносить чи ні — торгівля мусить
бути припинена.
— Але ж це поверне час назад, — мало не задихнувся губернатор. — Ви чули про
розвиток, прогрес?
— Я бачив їх іще в зародку, — відповів Каспіян. — В Нарнії ми називаємо їх "Гірше
не буває". Торгівлю слід припинити.
— Я не можу взяти на себе відповідальність за такі дії, — сказав Ґумпас.
— Ну що ж, — мовив Каспіян, — тоді ми звільняємо вас від обов'язків. Лорде Берн,
підійдіть-но.
І не встиг Ґумпас усвідомити, що відбувається, Берн уже стояв на колінах,
взявшись руками за долоні короля і приймаючи клятву про керування Самотніми
Островами у відповідності до давніх звичаїв, прав, традицій та законів Нарнії.
Каспіян мовив:
— Гадаю, досить з нас уже губернаторів, — і зробив Берна графом, графом
Самотніх Островів.
— А щодо вас, мілорде, — мовив він до Ґумпаса, — я пробачаю вам вашу
заборговану данину. Однак до завтрашнього полудня вас та ваших людей в замку бути
не повинно — тут тепер резиденція графа.
— Послухайте, все це чудово, — втрутився один із Ґумпасових секретарів, — але,
сподіваюсь, що ви, панове, нарешті припините цю комедію і дозволите нам
попрацювати. Проблема, що лежить перед нами…
— Проблема в тому, — сказав граф, — яким чином ви з рештою наволочі заберетеся
звідси: зі штурханами чи без них. Вибирайте, що вам до смаку.
Коли все було полюбовно залагоджено, Каспіян замовив коней: у замку їх було
кілька, хоча й занедбаних — і разом з Берном, Дриніяном та кількома іншими людьми
вирушив до міста, на ринок рабів. Ринок містився у видовженій присадкуватій будівлі
поблизу гавані. Те, що відбувалося всередині, нагадувало будь-який інший аукціон.
Всередині зібрався чималий натовп, і Паґ на підвищенні хрипко горлав:
— А зараз, панове, лот двадцять третій. Чудовий теребинтський робітник-селянин,
підійде для копалень чи галер. Молодший двадцяти п'яти років. Зуби непогані. Гарний,
чорнявий парубок. Зніми з нього сорочку, Такеє, нехай добродії подивляться. Он які
м'язи! А погляньте на груди! Десять кресцентів від добродія в кутку. Ви, мабуть,
жартуєте, пане. П'ятнадцять! Вісімнадцять! За лот двадцять три пропонують
вісімнадцять кресцентів. Хтось дає більше? Двадцять один. Дякую, пане. Двадцять один
за лот…
І тут Паґ замовк і вирячився на одягнуті в кольчуги постаті, котрі, брязкаючи,
наближалися до підвищення.
— На коліна перед королем Нарнії, усі, хто тут є! — промовив граф. Усі чули, що
назовні тупочуть та іржуть коні, і багато до кого дійшли чутки про прибуття кораблів та
події в замку. Більшість скорилася. Тих, хто відмовився, потягнули додолу їхні сусіди.
Дехто привітав прибулих.
— За те, що ти вчора розпустив руки на нашу королівську особу, ти заплатиш
життям, Паґу, — сказав Каспіян. — Але твою нетямущість пробачено. П'ятнадцять
хвилин тому було заборонено торгівлю рабами на всіх підлеглих землях. Проголошую
кожного раба на цьому ринку вільним.
Він підняв руку, щоб припинити радісні вигуки рабів, і продовжив:
— Де мої друзі?
— Дорогеньке дівчатко та милий панич? — улесливо посміхнувся Паґ. — Що ви, їх
відразу у мене вирвали…
— Ми тут, ми тут, Каспіяне, — в один голос закричали Люсі та Едмунд.
— До ваших послуг, пане, — запищав з протилежного кутка Рипічип. Їх таки
продали, однак чоловіки, котрі купили їх, хотіли купити собі ще рабів, тому не від'їхали.
Натовп розступився, щоб випустити трійцю наперед, — і друзі бурхливо привіталися з
Каспіяном. Тут же наблизилося двоє купців з Келормену. Келорменці мають темні
обличчя та довгі бороди. Вони одягають вільні туніки та тюрбани помаранчевого
кольору — це мудра, багата, ввічлива, жорстока народність з давньою історією. Вони
майже стримано вклонилися Каспіянові і довго розсипалися перед ним у компліментах
про фонтани процвітання, котрі зрошують сади розсудливості та чеснот — усе в такому
стилі — та домагались насправді повернення своїх грошей.
— Це справедливо, добродії, — кивнув Каспіян. — Кожен, хто купив сьогодні раба,
повинен отримати назад гроші. Паґу, повертай свої надбання — всі, до останнього
мініма.
(Мінім — це сорокова частина кресцента).
— Ваша величність хоче пустити мене з торбами світом? — заскавулів Паґ.
— Ти ціле життя прожив ціною розбитих сердець, — сказав Каспіян, — тож, якщо
ти підеш з торбами світом, знай: краще бути жебраком, ніж рабом. Але де ж іще один з
моїх друзів?
— А, оцей? — мовив Паґ. — Забирайте його, будь-ласочка. Дуже радий нарешті
збутися. Ніколи ще не бачив на ринку такого непотребу. В кінці я оцінив його у п'ять
кресцентів — і все одно ніхто не хотів купувати. Запропонував його задурно, як додаток
до інших лотів — ніхто не взяв. І не торкнулися б. І не подивились би на нього. Паксе,
приведи Похмура.
І ось вивели Юстаса — він таки справді мав похмурий вигляд. Хоча ніхто не хоче
бути проданим у якості раба, та ще образливіше бути рабом-додатком, якого всі
відмовляються купувати. Він підійшов до Каспіяна і сказав:
— Розумію. Як завжди. Ти собі отримував задоволення, а ми сиділи в ув'язненні. Ти
ж, мабуть, навіть про британського консула не довідався. Ну звісно, ні.
Того вечора вони гучно відсвяткували звільнення у замку Нерровгейвена. А тоді
Рипічип, побажавши усім "на добраніч", сказав:
— Завтра — початок наших справжніх пригод!
Проте пригоди не могли початися ні завтра, ні найближчим часом. Бо цього разу
друзі готувалися залишити позаду всі відомі їм землі та моря, тож слід було ретельно
приготуватися. "Досвітнього мандрівника" спорожнили і витягли на суходіл за
допомогою восьми коней та волів, і кожен його сантиметр було удосконалено
найздібнішими кораблебудівниками. А тоді корабель знову спустили на воду,
наповнили такою кількістю провізії та води, скільки могло вміститись — тобто на
двадцять вісім днів. Однак це означало, як розчаровано зауважив Едмунд, що на схід
вони зможуть пливти лише протягом двох тижнів, перш ніж доведеться припиняти
пошуки.
Поки все це робилось, Каспіян не гаяв жодної нагоди розпитати всіх найстарших
морських капітанів, яких тільки міг знайти у Нерровгейвені, що вони знали або чули
про землі далі на схід. Він розкоркував чимало бутлів з замковим елем, пригощаючи
бувалих чоловіків з короткими сивими бородами та світлими голубими очима, у
відповідь почувши чимало довгих розповідей. Але ті, які видавалися найправдивішими,
говорили, що за Самотніми Островами немає земель. Багато хто стверджував, ніби там,
далеко на сході, — лише морські хвилі без суходолу, вода, що вирує навколо краю світу:
— І саме там, я переконаний, пішли на дно друзі Вашої Величності.
Решта оповідачів патякали лише про землі, заселені безголовими людьми, про
летючі острови, гігантських спрутів та вогонь, котрий горить на поверхні води. І тільки
один з них, Рипічипові на радість, сказав:
— За цим усім — країна Аслана. Та вона там, на самому кінці світу, туди не
дістатись.
Коли ж його почали розпитувати, він лише відповів, що чув ці слова від свого
батька.
Берн міг сказати лише те, що востаннє бачив, як шестеро його компаньйонів
рухались у східному напрямку — і відтоді він більше нічого про них не чув. Він
повідомив це, коли вони з Каспіяном стояли у найвищій точці Аври, дивлячись на схід,
на океан.
— Я часто буваю тут вранці, — сказав граф, — милуюсь, як сонце встає з моря —
іноді здається, до нього лише кілька миль. І я думаю про своїх друзів, про те, що ж там,
за обрієм. Швидше за все, нічого, та все ж мені соромно, що я залишився тут. Все ж я
волів би, щоб Ваша Величність залишився з нами. Нам може знадобитися Ваша
допомога. Закриття ринку рабів — це початок нового світу. Я передбачаю війну з
Келорменом. Подумайте ще раз, сеньйоре.
— Я поклявся, мій добрий графе, — сказав Каспіян. — До того ж, що б я сказав
Рипічипові?
Розділ п'ятий
ШТОРМ ТА ЙОГО НАСЛІДКИ
Минуло близько трьох тижнів після їхнього прибуття на Острови — і ось "Досвітній
мандрівник" нарешті покидав гавань Нерровгейвена. Побачити його відплиття зібрався
великий натовп. Пролунали урочисті слова прощання. Коли Каспіян виголосив свою
останню промову мешканцям Самотніх Островів, чулися крики "слава", лилися сльози
— і ось вони залишили графа та його родину. А коли корабель дедалі більше віддалявся
від суходолу, а його червоне вітрило ліниво тріпотіло, нечіткий звук Каспіянової труби
полинув з корми над водою — запала тиша. І ось їх підхопив вітер. Вітрило надмилось,
від'єднався буксир і повеслував до берега, перша справжня хвиля накотила на ніс
"Досвітнього мандрівника" — і той знову ожив. Ті, що не працювали зараз, —
спустились нижче, Дриніян зайняв перший спостережний пункт на кормі — і корабель
повернув голову на схід, обгинаючи південь Аври.
Кілька наступних днів були пречудовими. Люсі почувалася найщасливішою
дівчинкою в світі. Щоранку вона прокидалась, спостерігала, як відбите водою сонячне
світло танцює на стелі її каюти, і оглядала всі прекрасні речі, які отримала на Самотніх
Островах, — ґумаки, високі черевики, безрукавки та плащі. А тоді вона виходила на
палубу, щоб поглянути з кубрика на море, котре щоранку все яснішало, та упоювалася
дедалі теплішим повітрям. Опісля наставав сніданок і з'являвся апетит, що буває лише
на морі.
Вона проводила чимало часу, сидячи на маленькій лавочці на кормі, граючи в шахи
з Рипічипом. Цікаво було спостерігати, як малюк обома лапами пересуває надто великі
для себе фігури і встає навшпиньки, щоб зробити хід до центру дошки. Він був хорошим
гравцем, і, коли думав над тим, що робить, зазвичай вигравав. Та переважно
перемагала Люсі, бо мишак полюбляв утнути щось сміховинне, як то: відсилав офіцера
захищати королеву й туру. Так траплялося, бо він на якийсь час забував, що це шахи,
думаючи про справжню битву, і примушував офіцера робити те, що сам зробив би на
його місці. Його розум переповнювався нездійсненними мріями, перемогами ціною
життя та останніми сутичками.
Однак цей блаженний час тривав недовго. Настав вечір, коли Люсі, ліниво
дивлячись на довгу борозну, яка тяглася за кораблем, побачила силу-силенну хмар, що
з дивовижною швидкістю розросталися на заході.
І ось у них утворився розрив, крізь який пробилося жовте світло призахідного
сонця. Хвилі позаду корабля набули чудернацьких форм, а море набрало тьмянобрунатної та жовтавої барви, наче брудне полотно. Повітря стало холоднішим.
Здавалось, судно рухалося з труднощами — так, наче відчувало небезпеку позаду.
Вітрило то звисало, зів'яле та неживе, то шалено тріпотіло. Поки дівчинка зауважувала
всі ці речі і дивувалася з лиховісної зміни, яка вчувалася навіть у шумі вітру, Дриніян
закричав:
— Всі на палубу!
Вже за мить кожен був неймовірно зайнятий. Люки задраяли, вогонь на камбузі
загасили, моряки забралися наверх, щоб стягнути вітрило. Не встигли вони закінчити,
як на корабель накотився шторм. Люсі здалося, що в морі, просто перед носом корабля,
утворилася величезна долина, і вони ринули туди — в таку глибину, уявити якої вона
не могла. На них обрушився велетенський сірий водяний пагорб, набагато вищий від
щогли. Він обіцяв вірну смерть, однак корабель винесло на самий вершечок. А тоді
закрутило по колу. На палубу обрушився цілий водоспад — корма та кубрик стирчали,
наче два острови у розбурханому морі. Вздовж рей у відчаї повзали моряки,
намагаючись приборкати вітрило. Порваний канат стримів на вітрі убік прямо й
штивно, мов кочерга.
— Спускайтесь, пані, — загорланив Дриніян. І Люсі, розуміючи, як заважають
команді чоловіки та жінки з суходолу, — скорилася. Це було нелегко. "Досвітній
мандрівник" жахливо кренився на правий борт, його палуба скидалась на похилий дах
будинку. Дівчинці довелося видряпатись на вершечок сходів, тримаючись за поруччя,
перечекати, доки нагору піднімуться двоє чоловіків, а тоді вже спускатись вниз. Як
добре, що вона міцно трималася за поруччя біля основи сходів — нова хвиля накрила
палубу, діставши аж до її плечей. Люсі вже й без того була майже наскрізь мокра від
бризок та дощу, але хвиля була холоднішою. Тоді вона кинулася до дверей каюти,
вбігла досередини і замкнулась, аби не побачити, з якою жахливенною швидкістю
влітають вони в темряву, проте не уникла нестерпного сум'яття звуків: рипіння,
тріщання, хрускоту, тупотіння, галасу та ревіння, які внизу були ще тривожнішими,
ніж на кормі.
Це тривало весь наступний день, а потім ще один. Тривало так довго, що ніхто не
міг пригадати, коли ж почався шторм. Біля румпеля весь цей час перебувало троє
чоловіків, котрі щосили намагалися втриматись бодай якогось курсу. Біля помпи також
чергували люди. Ніхто не відпочивав, нічого не можна було ні зготувати, ні висушити,
один із матросів зник за бортом, і жодного разу не визирнуло сонце.
Коли все завершилось, Юстас зробив у щоденнику ще один запис.
"3 вересня. Минули цілі століття — і ось настав день, коли я знову можу писати.
Нас носило буревієм ось уже тринадцять днів та ночей. Я точно це знаю, бо уважно
рахував, хоча всі інші стверджують, наче минуло лише дванадцять. Як приємно під час
небезпечної подорожі опинитися на одному кораблі з людьми, котрі навіть рахувати не
вміють! Я пережив нестерпні миті, мене годинами кидало вгору-вниз на велетенських
хвилях, я зазвичай був мокрий до трусів, і ніхто не робив навіть спроби приготувати
чогось їстівного. Марно й казати, що тут немає ні радіо, ні ракети, щоб подати сигнал
про допомогу. Все це доводить правдивість моїх слів про божевілля морської подорожі
на такому гнилому кориті, як це.
Я почувався б нестерпно, навіть якби моїми супутниками були пристойні люди, а
не ці демони в людській подобі. Каспіян та Едмунд поводяться зі мною брутально. В ту
ніч, коли зламалася щогла (від неї залишився тільки обрубок), вони примусили мене
вийти на палубу і по-рабськи пахати, хоча я й почувався дуже погано. Люсі вставила
своїх п'ять копійок, зауваживши, що Рипічип просто прагнув також працювати — от
тільки він надто малий. Неймовірно, як тільки вона не помічає: усе, що робить це
маленьке чудовисько — лише викаблучування. Навіть у її віці слід уже розуміти такі
речі. Сьогодні огидний човен нарешті здобув рівновагу, з'явилося сонце, а ми
теревенили про те, що нам варто робити. У нас досить їжі, більшість з якої —
неймовірна гидота, — щоб протриматися шістнадцять днів. (Всі курники позмивало за
борт. Але навіть якби цього не сталось, кури й так перестали б нестися через шторм).
Справжня проблема — це вода. Здається, дві бочки мають пробоїни — і тому
спорожніли. (Знову ця нарнійська "ефективність"). Маленькими порціями — по півпінти
на душу щодня — вистачить на дванадцять днів. (Залишається ще багато рому та вина,
одначе навіть ці телепні розуміють, що від таких напоїв спрага тільки посилиться).
Звісно, найрозумніше було б відразу повернути на захід, у напрямку Самотніх
Островів. Але сюди ми дісталися за вісімнадцять днів, мов навіжені, втікаючи від бурі.
Навіть якщо ми впіймаємо східний вітер, повернення назад забере більше часу. А в цей
момент навколо немає навіть натяку на східний вітер — вітру немає взагалі. Щодо того,
аби повертатись на веслах, це забере надто багато часу, і Каспіян каже, люди не
зможуть гребти на половині пінти води щодня. Я впевнений, це не так. Я намагався
пояснити, що коли люди пітніють, це їх охолоджує, і тому під час роботи вони
потребують менше води. Він нічого на це не зауважив — Каспіян робить так щоразу,
коли не може знайти відповіді. Всі інші проголосували за те, щоб продовжити плавання
у пошуках землі. Я відчув, що мій обов'язок — вказати на те, що нам точно невідомо, чи
є попереду земля, і спробував втовкмачити їм, наскільки небезпечно приймати бажане
за дійсне. Замість того, аби придумати кращий план, воли мали зухвалість запитати
мене, що я пропоную. Тож я лише стримано й тихо пояснив, що мене викрали і, не
питаючи згоди, вплутали в ідіотську подорож і що я не збираюся витягати їх з цієї
халепи.
4 вересня. Далі штиль. На обід подають крихітні порції. Я отримую найменше.
Каспіян вправно накладає собі добавку і гадає, ніби я не бачу! Люсі з якогось дива
намагалася задобрити мене, запропонувавши частину своєї їжі, але той формаліст
Едмунд втрутився і не дозволив їй зробити цього. Шкварить сонце. Увесь вечір
неймовірна спрага.
5 вересня. Далі штиль і спека. Цілий день почуваюся кволим і впевнений, що в
мене температура. Звісно, їм бракує розуму, аби мати на борту термометр.
6 вересня. Жахливий день. Прокинувся серед ночі, переконаний, що дістав гарячку
і потребую води. Це підтвердив би кожен лікар. Бачить Бог — я остання особа, що
намагатиметься здобути що-небудь нечесним способом, однак ніколи не гадав, що ця
економія води стосуватиметься навіть хворого. Звісно, я розбудив би інших і попросив
пити — але подумав, що це егоїстично. Тож я встав, взяв горнятко і навшпиньки
вийшов з Чорної Діри, де ми спали, намагаючись не потурбувати Каспіяна та Едмунда,
адже вони так погано спали, відколи почалася спека і проблеми з водою. Я завжди
намагаюсь зважати на інших — байдуже, були вони зі мною люб'язні чи ні. Я опинився
у великій кімнаті — якщо її можна так назвати, — де розташовані ослони для веслярів
та багаж. Ємність з водою у самому її кінці. Все йшло чудово, однак перш ніж я встиг
занурити горнятко, мене впіймав цей малий шпигун Ріп. Я намагався пояснити, що
йшов на палубу подихати свіжим повітрям (бо моя справа з водою його не стосувалася),
але він запитав, навіщо мені горня. Своїм вереском він розбурхав цілий корабель.
Розгорівся скандал. Я, як зробив би кожен на моєму місці, запитав, чому це Рипічип
серед глупої ночі крутиться біля бочки з водою. Він відповів, що, оскільки надто малий,
аби допомагати на палубі, то щоночі вартує, охороняючи воду, щоб дати можливість
комусь поспати. І ось яка клята несправедливість: вони всі вірять йому. Ви уявляєте?
Я мусив попросити пробачення, інакше ця мала тварюка кинулася б на мене з
мечем. І тут Каспіян проявився у своїх справжніх барвах, як безжалісний тиран, вголос,
при всіх сказавши, що кожен, кого застукають за "крадіжкою" води, "отримає два рази
по дванадцять". Я не знав, до чого це, аж поки Едмунд мені не пояснив. Це походить із
книжок того ґатунку, які читають малі Певенсі.
Після цієї малодушної погрози Каспіян змінив тон на зверхній. Сказав, що йому за
мене соромно і що всі почуваються так само погано, і що всі ми повинні старатися,
тощо, тощо. Огидний самовдоволений дурень. Сьогодні я цілий день не вставав з
ліжка".
"7 вересня. Сьогодні з'явився легкий вітерець, але все ще з заходу.
Ми зробили кілька миль на схід з частиною вітрила, прикріпленого до того, що
Дриніян називає аварійною мачтою: бушприт встановлено вертикально і прив'язано до
уламка справжньої щогли. Все ще несамовито хочеться пити".
"8 вересня. Продовжуємо рухатись на схід. Я цілими днями залишаюсь на лежаку і
не бачу нікого, крім Люсі, аж поки двоє друзів не приходять спати. Люсі віддає мені
частину своєї порції води. Вона каже, що дівчата не так сильно відчувають спрагу, як
хлопці. Я й раніше думав, що це так, але на морі такі речі стають відомими напевне".
"9 вересня. Видно землю. Дуже високу гору далеко на південному сході".
"10 вересня. Гора дедалі збільшується та стає чіткішою, однак до неї ще далеко.
Сьогодні вперше невідомо за який час з'явилися чайки".
"11 вересня. Впіймали трохи риби і з'їли її на обід. Близько сьомої вечора кинули
якір на глибину трьох морських саженів у затоці гірського острова. Ідіот Каспіян не
дозволив нам спуститися на суходіл, бо вже сутеніло і він боявся дикунів та диких
тварин. Сьогодні ввечері всі отримали додаткову порцію води".
Більше за будь-що інше Юстаса хвилювало, що чекає на них на острові, та сказати
про це його словами неможливо: після одинадцятого вересня він надовго забув про свій
щоденник.
Коли настав страшенно задушливий ранок, хоча й з низьким сірим небом,
мандрівники побачили, що вони перебувають в затоці, оточеній такими скелями та
каменюками, що місцевість скидалася на норвезький фіорд. Навпроти них, на березі,
земля густо поросла схожими на кедри деревами, між якими плинув швидкий потік. За
деревами здіймався крутий підйом, що завершувався зазубреним гребенем, а далі
громадилися темні гори, вершини яких ховалися у низькому темному хмаровинні.
Найближчі скелі з обох боків затоки були тут і там покреслені білими лініями —
водоспадами, хоча з такої відстані не можна було зауважити ні руху, ні звуку. Місцина
вражала неймовірною тишею, вода в затоці лежала гладенько, мов скло, відбиваючи
кожну деталь скель. Ця сцена могла симпатично виглядати на картинці, однак в
реальному житті справляла гнітюче враження. Цей край явно не радів гостям.
Корабельна команда на двох човнах вирушила на берег, де всі з насолодою
втамували спрагу та вмилися в ріці, поїли та відпочили. Тоді Каспіян відіслав чотирьох
людей охороняти корабель і почалася денна праця. Слід було все привести до ладу.
Привезти на берег бочки, законопатити пробоїни і наповнити їх водою, зрубати дерево
(сосну, якщо вдасться) і зробити нову щоглу, полагодити вітрило і вполювати дичину,
що тут водиться, випрати й зашити одяг, зліквідувати нескінченні поломки на палубі.
"Досвітнього мандрівника" тепер важко було впізнати — здалеку було очевидно, що це
вже далеко не той елегантний корабель, що покидав Нерровгейвен. Це була розбита,
вицвіла посудина, яку можна легко прийняти за уламки. Та й уся команда виглядала не
краще — худі, бліді, з червоними від недосипання очима, вбрані в лахміття.
Лежачи під деревом, Юстас почув про всі ці плани, і його серце стислося. Невже
відпочинку не буде? Скидалось на те, що перший день на такому бажаному суходолі
буде не легшим за день у морі. І раптом йому з'явилася спокуслива ідея. Ніхто не
дивився на нього, всі обговорювали корабель, наче ця потворна штукенція справді
багато для них важила. Чому б йому просто-напросто не втекти? Він піде вглибину
острова, знайде прохолодну місцину зі свіжим повітрям високо в горах, добряче
виспиться і приєднається до решти, коли робочий день вже завершиться. Він відчував,
що йому це піде на користь. Проте доведеться пильно стежити за затокою та кораблем,
щоб мати певність у своєму поверненні. Йому анітрохи не хотілося залишитися у цьому
краї.
І хлопець негайно заходився втілювати свій план. Він тихо підвівся і пішов поміж
деревами, намагаючись рухатися повільно та ніби знічев'я, аби кожен, хто зверне на
нього увагу, не запідозрив, що він от-от кинеться навтьоки. Дивно, але зовсім скоро він
уже не чув гамору позаду себе, навколо розкинувся тихий і теплий темно-зелений ліс.
Невдовзі Юстас відчув, що може крокувати швидше і не стримуватися.
Незабаром він вийшов з лісу. Попереду починався крутий підйом. Трава виявилася
сухою та ковзкою, однак видряпуватись нагору можна було, хапаючись за неї руками, і
хоча хлопець тяжко дихав та витирав спітніле чоло, все ж невпинно просувався вперед.
Таким чином, нове життя — про що сам він не здогадувався — пішло йому на користь.
Давній Юстас, Юстас Гарольда та Альберти, припинив би забиратися нагору вже через
десять хвилин.
Неспішно, з кількома перепочинками він досягнув гребеня. Хлопець сподівався, що
звідси йому відкриється вид на серце острова, однак хмари опустилися нижче і
назустріч Юстасові клубочилося ціле море туману. Він сів і озирнувся. Хлопець
опинився так високо, що затока внизу виглядала зовсім крихітною, а море можна було
розгледіти на багато-багато миль навколо. А тоді його повністю оточив гірський туман,
густий, але не холодний, Юстас ліг і почав вовтузитися з боку на бік, намагаючись
знайти найзручнішу позу.
Однак насолода його тривала недовго. Чи не вперше в житті він почувся самотньо. І
це почуття поступово посилювалось. А тоді його почав непокоїти плин часу. Навколо
не чулося навіть найменшого звуку. Несподівано хлопцеві спало на думку, що він міг
лежати тут уже кілька годин. Можливо, всі інші вже відпливли! Можливо, вони
дозволили йому піти геть просто для того, щоб позбутися! Він панічно скочив на ноги і
почав спускатись униз.
Юстас надто рвучко розпочав спуск, послизнувся на траві і з'їхав униз на кілька
футів. Тоді подумав, що його занесло надто далеко ліворуч, тож довелося піднятися:
однак з того боку виявилась прірва. Хлопець знову почав дряпатись нагору,
намагаючись якомога ближче підійти до того місця, з якого починав спуск, — і рушив
знову, беручи трохи праворуч. Цього разу, здавалося, все пішло краще. Хлопець
рухався обережно, адже на кілька ярдів попереду не міг нічого розгледіти, а навколо
залягала абсолютна тиша. Йти обережно, коли всередині тебе хтось кричить: "Швидше,
швидше, швидше!" — страшенно неприємна справа. Адже з кожною миттю страх
залишитись самому дедалі міцнішає. Якби Юстас хоч трохи розумів Каспіяна та
Певенсі, то знав би, що не було навіть найменшого шансу на такий їхній вчинок. Та
хлопець втовкмачив собі, що вони — демони у людській подобі.
— Нарешті! — вигукнув Юстас, ковзнувши вниз спуском з дрібних камінців, що
котилися під ногами, і опинився на рівній площині. — Де ж ті дерева? Попереду щось
темніє. О, здається, туман нарешті розсіюється.
Так і було. Дедалі розвиднювалося — хлопець навіть закліпав. Туман рідшав. Юстас
стояв посеред незнаної долини. Моря видно не було.
Розділ шостий
ЮСТАСОВІ ПРИГОДИ
Тим часом всі інші вмивалися в ріці і лаштувалися до обіду та відпочинку. Троє
найкращих лучників рушили на північні від затоки пагорби і повернулися, вполювавши
пару диких кіз, котрі тепер смажилися над вогнем. Каспіян наказав привезти на берег
діжу з вином — міцним вином з Арченланду, яке слід було перед вживанням розбавити
водою, тож вистачити мало на всіх. Робота просувалась як слід, тож трапеза була
веселою. І лише накладаючи собі козячого м'яса, Едмунд запитав:
— А де це наш зануда Юстас?
В цю мить Юстас роззирався по невідомій долині. Вона була така вузька й глибока,
а урвища, що оточували її, — такими крутими, що це нагадувало велетенську яму або
траншею. Земля поросла травою, з неї тут і там стриміли кам'яні брили, а ще Юстас
зауважив чорні випалені латки — такі, які посушливого літа можна побачити на
насипах обабіч колії.
На відстані ярдів п'ятнадцяти від хлопця виблискувало озерце з чистою гладенькою
водою. На ту мить в долині було порожньо: ні тварини, ні пташки, ні комахи. Шкварило
сонце і лиховісні вершечки гір зазирали через край долини.
Юстас, звісно, зрозумів, що в тумані він пішов не тим боком хребта, тож обернувся,
аби вибрати зворотню дорогу. Однак тільки глипнувши, хлопець затремтів. Йому
неймовірно пощастило, адже він вибрав єдину можливу стежку вниз — видовжений
зелений земляний виступ, жахливо крутий та вузький, з обох боків якого починалося
урвище. Іншого способу вибратися з долини не було. Та хіба ж він міг зробити це тепер,
побачивши, як його шлях виглядає насправді? Від самої думки про це нещасному
запаморочилось у голові.
Він знову розвернувся, подумавши, що так чи інак, а спершу йому слід добряче
напитися з озерця. Однак щойно Юстас повернувся, ще навіть не зробивши кроку
вглиб долини, як позаду нього почувся шум. Звук був зовсім тихим, однак лунав досить
потужно у навколишній цілковитій тиші. Хлопець так і закам'янів на місці. А тоді
подивився назад.
Біля підніжжя скелі, ліворуч при землі видніла темна діра — можливо, вхід до
печери. І звідти в'юнилися два тонких пасма диму. А камені перед чорним отвором
рухались (створюючи той самий шум) так, наче в темряві за ними хтось повз.
Хтось таки повз. І що набагато гірше — виповзав назовні. Едмунд, Люсі або ти
відразу впізнали б цю істоту, однак Юстас не читав правильних книжок. Таку істоту він
навіть уявити собі не міг — видовжена морда свинцевого кольору, тупі червоні очі, ні
пір'я, ні хутра, довге гнучке тіло звивалось по землі, лапи, коліна яких стирчали над
спиною істоти, наче в павука, кажанячі крила, які шарпали каміння, хвіст довжиною в
кілька ярдів. А пасма диму соталися з ніздрів істоти. Юстас і гадки не мав, що перед
ним дракон. Хоча, якби й мав, йому б це не допомогло.
Однак, можливо, якби хлопцеві хоча б щось було відомо про драконів, він був би
дещо здивований поведінкою цього дракона. Той не сів, сплеснувши крилами, і не
почав вивергати полум'я з пащі. Дим із його ніздрів скидався на дим від приску, що отот згасне. Так само здавалося, що Юстаса він не помічає, істота дуже повільно повзла
до озерця, часто зупиняючись. Навіть попри свій страх, Юстас зрозумів, що то було
старе і печальне створіння. Хлопець прикинув, чи варто йому спробувати втекти. Однак
істота може обернутись, якщо почує шум. Що, коли вона не така вже й немічна? Що,
коли прикидається? Та й узагалі, який сенс намагатися втекти від істоти, котра вміє
літати?
Створіння доповзло до водойми і поклало на гравій своє жахливе, вкрите лускою
підборіддя: однак, перш ніж зробило перший ковток, воно раптом голосно крекнуло чи
закричало — і після кількох судом та конвульсій впало на бік, виставивши в повітря
пазуристу лапу. З відкритого рота вихлюпнулося трохи темної крові. Дим з ніздрів на
якусь мить став чорним, а тоді відлетів і зник. І більше не з'явився. Це був трюк
монстра — в такий спосіб він заманював мандрівників до їхньої загибелі. Однак хлопець
не міг чекати вічно. Він зробив крок ближче, тоді два — і зупинився знову. Дракон
залишався* нерухомим. Хлопець зауважив, що з очей тварюки зник червоний вогник.
І нарешті Юстас наважився підійти до тіла. Тепер він вже був певен, що істота
мертва. Здригнувшись, хлопець торкнувся до неї — нічого не трапилось.
Полегшення було настільки відчутним, що Юстас мало не засміявся вголос. Він
почувався так, наче боровся з драконом і вбив його, а не просто бачив смерть істоти.
Переступивши через тушу, він підійшов до водойми, щоб напитись, бо спека ставала
нестерпною. Юстас не здивувався, почувши звуки грому. Майже відразу по тому
зникло сонце і, перш ніж мандрівник закінчив пити, навколо вже тарабанили великі
краплі дощу.
Клімат цього острова був не надто приємний. Менше ніж за хвилину Юстас ущерть
змок і напівосліп від потужної зливи, подібної до якої в Європі ніколи не бачили. Не
було сенсу навіть пробувати вийти з долини, поки злива не вщухне. Хлопець кинувся до
єдиного доступного прихистку — драконової печери. Там він ліг і спробував
віддихатись.
Більшості з нас відомо, чого варто чекати від драконячого барлогу, однак, як ми
вже знаємо, Юстас читав неправильні книжки. Там багато писалося про експорт та
імпорт, про уряди та дренаж, але ні слова не було про драконів. Ось чому хлопець так
розгубився, придивившись до поверхні, на якій лежав. Її частинки були надто гострими
як для каміння і надто твердими як для колючки, а навколо все було всіяне круглими
пласкими штукенціями, котрі клацали, коли хлопець ворушився. З входу до печери
надходило досить світла, аби мати змогу все це роздивитись. Безперечно, Юстас
побачив — а будь-хто з нас міг сказати про це наперед — скарби: корони (ті штуки, на
які наштрикувався Юстас), монети, персні, браслети, злитки, чаші, тарілки та коштовні
камені.
Юстас (на відміну від інших хлопців) ніколи про скарби не мріяв, однак відразу ж
побачив користь від них у цьому новому світі, до якого він так по-дурному втрапив,
провалившись вдома крізь картину у спальні Люсі.
— У них тут немає податків, — сказав він. — Тож скарби не треба віддавати урядові.
З кількома такими штуками я зможу непогано провести тут час — наприклад, у
Келормені. Здається, це найстерпніше місце у цих краях. Цікаво, скільки я зможу
взяти? Оцей браслет — можливо, камінці на ньому — то діаманти — я натягну собі на
зап'ястя. Трохи завелике, але якщо підтягнути аж до ліктя, буде якраз нормально. А
тоді напхаю повні кишені діамантів — вони легші від золота. Цікаво, коли вже
припиниться цей пекельний дощ?
Він заліз на найменш незручну частину купи, що переважно складалася з монет, і
вмостився чекати. Однак після сильного переляку — особливо якщо йому передував
похід горами, людина почувається знесиленою. Юстас заснув.
У той час, коли він посопував уві сні, решта завершила обід і почала всерйоз
непокоїтись через його відсутність.
— Юстасе! Юстасе! Агов! — кричали вони, аж поки не захрипли. Каспіян подув у
свій ріг.
— Його немає поблизу — інакше він почув би цей звук, — сказала Люсі,
сполотнівши.
— Нестерпний хлопець, — мовив Едмунд. — Навіщо йому було отак втікати?
— Але ми мусимо щось робити, — сказала Люсі. — Він міг загубитись чи впасти в
яму, чи потрапити до рук дикунів.
— Або його розірвали дикі тварини, — додав Дриніян.
— Якби так, всі відчули б полегшення, скажу я вам, — пробурмотів Рінз.
— Пане Рінз, — сказав Рипічип, — ви ніколи ще не казали нічого більш
недостойного вас. Та істота мені не друг, але він все-таки королівської крові і, оскільки
він наш супутник, знайти його або помститись за нього у разі смерті — справа нашої
честі.
— Безперечно, ми повинні знайти його, якщо зможемо, — втомлено мовив Каспіян.
— Оце так неприємність. Це означає пошуки та нескінченні неприємності. Клятий
Юстас.
Тим часом Юстас спав, спав і спав. А прокинувся від болю в руці. Місяць світив у
вхід печери, а ліжко зі скарбів начебто стало набагато зручнішим: він взагалі майже не
відчував його. Біль у руці здивував хлопця, але він тут же зрозумів, що справа у
браслеті, одягнутому на руку нижче ліктя, — він наче став тіснішим. Мабуть, поки
хлопець спав, у нього розпухла ліва рука.
Він поворушив правою рукою, щоб відчути ліву, але завмер, навіть на сантиметр її
не пересунувши, і нажахано прикусив губу. Бо рівно навпроти нього, трохи правіше,
там, де місячне світло падало на підлогу печери, рухалась страшнюча тінь. Хлопець
відразу впізнав її: то була драконова лапа. Вона заворушилась, коли Юстас ворухнув
рукою і завмерла, коли знерухомів він.
— Ой, який же я дурень, — подумав Юстас. — Ну звісно, у тварюки є друг, він
лежить поруч зі мною.
Кілька хвилин він не наважувся і м'язом ворухнути. Просто перед очима бачив два
тонких струмочки диму, чорного на тлі місячного світла — точнісінького такого, як дим
з носа того іншого дракона перед його смертю. Це було настільки моторошно, що
хлопець затамував подих. Димок зник. Коли довше стримувати подих вже було
неможливо, Юстас тихенько видихнув. Тієї ж миті два струмені диму з'явилися знову.
Але навіть тоді він не зрозумів, що відбувається.
Незабаром Юстас вирішив, що обережно просуватиметься вліво і спробує
вибратися з печери. Можливо, істота спить — і, так чи інакше, то його єдиний шанс.
Але, звісно, перш ніж рухатись ліворуч, він поглянув у той бік. О жахіття! З того боку
також стирчала драконяча лапа. Ніхто не звинувачуватиме Юстаса, що тієї миті він
розридався. Розмір власних сліз, що скрапували на скарби, здивував його. До того ж
сльози видавались неймовірно гарячими, аж парували.
Але користі з плачу не було. Він мусив спробувати якось вибратися з-поміж двох
драконів. І Юстас почав простягати праву руку. Драконова права лапа повторила
точнісінько той самий рух. Тоді хлопець вирішив зробити те ж лівою. Драконова ліва
кінцівка також поворухнулась.
Двоє драконів, з обох боків від нього, повторювали його рухи! Юстас не витримав —
і просто кинувся навтьоки.
Все загриміло та заскреготало, забрязкотіло золото, полетіло каміння, щойно
хлопець кинувся геть з печери, гадаючи, що то обидва дракони женуться за ним. Він не
насмілювався озирнутись і мчав до озерця. Скручена туша мертвого дракона
вимальовувалась у місячному світлі — таке видовище налякало би будь-кого, однак
Юстас майже його не зауважив. Він хотів залізти у воду.
Але тільки-но дістався до краю водойми, як трапилося дві речі. Спершу його наче
громом ударило: хлопець усвідомив, що втікає на всіх чотирьох кінцівках — з якого це
дива він таке втнув? А потім, нахилившись над водою, він на мить подумав, що з води
на нього дивиться ще один дракон. Але тут же усвідомив правду. Драконова морда в
озері була його власним відображенням — сумнівів не було. Воно рухалось разом з ним:
відкривало і закривало рота точнісінько, коли він відкривав і закривав свого.
Поки Юстас спав, він перетворився на дракона. Заснувши на драконових запасах з
жадібними, драконячими помислами, він і сам став драконом.
Це все пояснювало. Поруч з ним у печері не було двох драконів. Лапи праворуч і
ліворуч були його власними лапами. Дим виходив з його ніздрів. А щодо болю у лівій
руці (точніше, тому, що раніше нею було) — ззизивши ліве око, він побачив, що з нею
трапилось. Браслет, який так зґрабно сидів на руці хлопця, виявився замалим для
грубезного драконового лаписька. Прикраса глибоко увіп'ялася в луску, а навколо
цього місця пульсувала спухла плоть. Він вчепився в браслет зубами, але не зміг
зірвати його.
Незважаючи на біль, його першим відчуттям було полегшення. Більше він не мав
чого боятися. Він сам був жахіттям, і ніхто на світі — хіба що лицар, та й то не кожен —
насмілився б його атакувати. Тепер він міг би зійтись у двобої з Каспіяном чи
Едмундом. Однак щойно про це подумавши, Юстас зрозумів, що не хоче цього. Він хотів
дружити з ними. Хотів повернутися до людей, розмовляти з ними, сміятися та ділитись
тим, що має. Бідолаха усвідомив, що він — монстр, відрізаний від людської раси.
Страхітлива самотність охопила його. Хлопець почав усвідомлювати, що решта зовсім
не були демонами. І замислився над тим, чи він сам був настільки приємною особою, за
яку завжди себе мав. Йому бракувало їхніх голосів. Одне добре слово він з вдячністю
прийняв би навіть від Рипічипа.
Подумавши про це, бідолашний дракон, котрий раніше був Юстасом, пронизливо
заридав. Могутній дракон, котрий гірко плаче у світлі місяця посеред порожньої
долини, — таку картину важко уявити.
Врешті-решт нещасний вирішив, що таки спробує відшукати шлях на берег. Він
зрозумів, що Каспіян ніколи не відплив би звідси без нього. І відчував, що у той чи
інший спосіб, але зможе показати людям, ким є насправді.
Він як слід напився води, а тоді (знаю, це звучить шокуюче, але якщо добре все
обмізкувати, то так воно не є) з'їв майже повністю мертвого дракона. Він зробив уже
половину справи, коли раптом усвідомив, що робить. Тому що, розумієте, хоча розум
його був розумом Юстаса, однак смаки й рішення виявились драконячими. А дракон
нічого так не любить, як свіжу драконятину. Ось чому так рідко можна знайти більше
ніж одного дракона на країну.
А тоді Юстас почав видряпуватися з долини. Почав він це зі стрибка, а,
стрибнувши, виявив, що летить. Він геть забув про свої крила — і це стало неабиякою
несподіванкою — першою приємною несподіванкою за тривалий час. Він знявся високо
у повітря і побачив численні гірські вершини, що лежали внизу у місячному сяйві.
Наче срібна пластина, виблискувала під ним затока, на якорі стояв "Досвітній
мандрівник", а в лісі поруч з берегом мерехтіли вогні табору. З неймовірної висоти він
єдиним порухом спрямував себе у цьому напрямку.
Люсі спала дуже міцно, бо не лягала аж до повернення пошукової групи,
сподіваючись почути добрі новини про Юстаса. Групу очолював Каспіян. Її втомлені
учасники повернулись назад дуже пізно. Ще й принесли тривожні новини. Вони не
знайшли ані сліду Юстаса, зате бачили в одній долині мертвого дракона. Намагаючись
дивитися на все з позитивної точки зору, учасники групи запевняли інших, що навколо
не може бути інших драконів і що той був мертвий уже о третій годині дня (саме тоді
вони його й знайшли), тож малоймовірно, що за кілька годин до того він міг когонебудь убити.
— Хіба що він зжер того нестерпного малого і помер від отруєння, — сказав Рінз. Та
сказав він це пошепки, тож ніхто не почув.
Пізно вночі Люсі обережно розбудили — вся компанія, зібравшись разом, про щось
тихо розмовляла.
— Що таке? — запитала Люсі.
— Слід зберігати витримку, — мовив Каспіян. — Щойно над кронами дерев пролетів
дракон. Він приземлився на узбережжі. Так, боюсь, він між нами та кораблем. А стріли
проти дракона марні. І вогню вони зовсім не бояться.
— Якщо дозволить Ваша Величність… — почав Рипічип.
— Ні, Рипічипе, — твердо сказав король, — ти не затіватимеш з ним двобою. І якщо
ти не підкоришся мені, я накажу зв'язати тебе. Ми повинні стежити за ним і, щойно
розвидніється, спуститись на узбережжя і вступити з ним у битву. Я провадитиму.
Король Едмунд буде праворуч від мене, а лорд Дриніян — ліворуч. Жодних інших
домовленостей бути не повинно. За кілька годин настане світанок. За годину слід
подати їжу, а також залишки вина. І нехай все робиться якомога тихіше.
— Може, він полетить геть, — сказала Люсі.
— Так буде гірше, — сказав Едмунд, — бо тоді ми не знатимемо, де він. Якщо у
кімнаті оса, я волію не зводити з неї погляду.
Решта ночі була жахливою. Коли надійшла пора їсти, багато хто відчув, що не має
апетиту, хоча й знав, що їсти треба. Здавалось, минули незліченні години, перш ніж
розсіялась темрява і тут і там зацвірінькали пташки, а світ наповнився барвами і
зробився свіжішим, ніж був протягом ночі, а Каспіян сказав:
— Час настав, друзі.
Вони звелися, оголили мечі і сформували щільну шеренгу, взявши у центр Люсі з
Рипічипом на плечі. Це було краще, ніж просто чекати, і кожен захоплювався всіма
іншими дужче, ніж зазвичай. За мить вони вже марширували. Коли дійшли до краю
лісу, вже майже розвиднілось. А там, на піску, наче велетенська ящірка чи гнучкий
крокодил, чи плазун з лапами, гігантський, жахливий та вузлуватий, лежав дракон.
Але побачивши їх, замість того щоб звестися і вивергнути вогонь та дим, дракон
відступив, майже плазуючи — назад, на мілководдя.
— Чому він так хитає головою? — запитав Едмунд.
— А тепер киває, — сказав Каспіян.
— І з його ока щось витікає, — мовив Дриніян.
— Ой, та невже ви не бачите, — сказала Люсі. — Він плаче. Це сльози.
— Я б не довіряв йому, пані, — сказав Дриніян. — Так роблять крокодили, щоб
послабити вашу пильність.
— Він похитав головою, коли ти сказав це, — зауважив Едмунд. — Наче хотів
заперечити. Дивись, знову.
— Гадаєте, він розуміє, що ми говоримо? — запитала Люсі.
Дракон пристрасно закивав.
Рипічип зіслизнув з плеча Люсі і виступив наперед.
— Драконе, — почувся його дзвінкий голосок, — ти розумієш мову?
Дракон кивнув.
— Ти можеш говорити?
Похитав головою.
— Якщо так, — мовив Рипічип, — марна справа запитувати про твої наміри. Але ти
можеш засвідчити нам свою дружбу, піднявши над головою свою ліву передню лапу.
Істота так і зробила, але дуже незграбно — адже її лапа спухла і боліла,
перетиснута золотим браслетом.
— Погляньте! — вигукнула Люсі, — у нього щось негаразд із лапою. Біднесенький
— мабуть, тому він плаче. Можливо, він прийшов, щоб ми його вилікували — як в
оповіді про андроклів та лева.
— Обережно, Люсі, — сказав Каспіян. — Цей дракон дуже мудрий, але він може
бути брехуном.
Але Люсі вже бігла вперед, а слідом за нею — Рипічип, так швидко, як дозволяли
його короткі лапки, а далі, звісно, хлопці та Дриніян.
— Покажи свою бідолашну лапку, — попросила Люсі. — Можливо, я її вилікую.
Дракон-який-раніше-був-Юстасом радісно простягнув їй свою хвору лапу,
пам'ятаючи, як чарівне зілля Люсі вилікувало його від морської хвороби ще коли він не
був драконом. Однак йому довелося розчаруватись. Магічна рідина трохи полегшила
біль та вилікувала пухлину, але не змогла розчинити золота.
Усі стояли навколо, спостерігаючи за лікуванням, і несподівано Каспіян вигукнув:
— Погляньте!
Його очі втупилися в браслет.
Розділ сьомий
ЯК ЗАКІНЧИЛАСЬ ЦЯ ПРИГОДА
— На що нам дивитись? — запитав Едмунд.
— Погляньте на цей орнамент, — відповів Каспіян.
— Молоточок, а над ним діамант, неначе зірка, — сказав Дриніян. — Овва, та я вже
це, здається, десь бачив.
— Десь бачив? — повторив Каспіян. — Звісно, ти просто мусив це колись бачити. Це
герб великого нарнійського роду — браслет барона Октезіяна.
— Негіднику! — закричав Рипічіп на дракона. — Ти схрумав нарнійського барона?
— Але дракон різко замотав головою.
— А може, — озвалася Люсі, — це і є барон Октезіян, перетворений на дракона…
Ну, знаєте, за допомогою якихось чарів…
— Це не може бути єдиним поясненням, — сказав Едмунд. — Відомо, що всі
дракони збирають золото. В кожному разі, схоже на те, що Октезіян закінчив подорож
на цьому острові.
— А може, ти і є барон Октезіян? — запитала Люсі дракона, і помітивши, що він
понуро закивав головою, додала: — Чи, може, ти людина, зачаклована у дракона?
Почувши ці слова, дракон енергійно захитав головою.
І тоді хтось спитав — згодом велися дискусії, хто саме це був — Люсі чи Едмунд:
— Але чи ти бува не… чи ти не Юстас?
І Юстас захитав своєю страшною драконячою головою, махаючи зануреним у воду
хвостом. Усі відскочили (деякі моряки з вигуками, що тут я їх не можу відтворити),
втікаючи від величезних киплячих сліз, які почали текти з його очей.
Люсі намагалася його втішили, як тільки могла, і навіть зібрала в кулак усю свою
сміливість, щоби поцілувати його у вкритий лускою писок, інші заходилися
повторювати: "Оце невдаха!". Але більшість із присутніх запевняли Юстаса, що ніколи
його не покинуть і що безперечно знайдеться якийсь спосіб його розчаклувати — не
пройде й дня, ну, може, двох, і вони, певна річ, розкриють цю таємницю. І всім кортіло
довідатися про подробиці цієї жахливої історії, але, звісно, Юстас не міг їм про це
розповісти. Багато разів упродовж наступних днів він намагався їм написати про це на
піску, але йому жодного разу це не вдалось. По-перше, Юстас (котрий ніколи не
прочитав жодної з книжок, які мусив прочитати) і гадки не мав, як розповісти всю
історію водночас і зрозуміло, і коротко. По-друге, м'язи і нервові закінчення
драконячих пазурів взагалі не були пристосовані до писання. Тому він не міг закінчити
свою справу до приходу припливу, який нищив усе, що він встигав написати, не
враховуючи того, що вже сам знічев'я стирав хвостом чи лапами. Все, що вдалося
якимось чином прочитати, виглядало приблизно так:
ПІЖОВ ПОСПАТ… ИИ… НОК КОНДРА ТОБТО ДРАНКОН ЗПЕЧЕРИ АЛЕБУВ
МЕРТВИЙ І ДУЖЕ СТРАЖД… ПРОКИНУВСЯ І НЕ МІГ… ЗАБРАТИ МИ РУКУ ОХ БІДА…
Проте всі помітили, що Юстас сильно змінився, відколи став драконом. Тепер він
сам кидався на допомогу. Він ширяв над поверхнею острова, з'ясував, що той вкритий
горами і що ніхто, крім гірських кіз і великих стад диких свиней, тут не живе. Він
приніс у табір кільканадцятеро з них, щоб поповнити запаси провіанту. На полюванні
він виявляв максимальну гуманність, збиваючи тварину одним ударом хвоста настільки
філігранно, що воно навіть не здогадувалось (і, мабуть, досі не здогадується), що було
вбите. Кількох свиней він з'їв сам, але завжди наодинці, бо тепер, будучи драконом,
любив тільки свіже м'ясо і не міг дозволити, щоб його побачили під час такої не надто
вишуканої трапези. А одного дня, летячи важко та повагом (але й не без гордості), він
приніс у табір величезну струнку сосну, видерту з корінням у якійсь віддаленій долині.
Це був незамінний матеріал для нової головної щогли. Вечорами, коли робилося
прохолодно (як траплялося часом після сильних злив), він для всіх ставав живою
зручністю, тому що можна було спертися спиною на його гарячі боки та чудово
загрітися й висушитись. Вистачало одного його подиху, щоб запалити
найнепіддатливіше вогнище. Час від часу він брав певну групу осіб на повітряну
прогулянку на своєму хребті, і вони могли згори оглянути зелені схили, гірські
вершини, стрімкі ущелини, а далеко-далеко на морі (дивлячись на схід) — плямку, дещо
темнішу за лінію горизонту, яка могла бути суходолом.
Від глибокої печалі Юстаса рятувала зовсім нова для нього приємність, яку він
знаходив у тому, що тепер усі його любили, а ще більше в тому, що він і сам полюбив
інших. Зрештою, його перетворення на дракона було справою вельми гнітючою. Він з
огидою здригався, коли бачив своє відображення, пролітаючи над якимсь гірським
озерцем. Він ненавидів свої кажанячі крила, ненавидів подібний до пилки плавник на
хребті та грізні, скривлені пазурі. Він мало не боявся самого себе — особливо насамоті
— і водночас соромився перебувати разом з іншими. Вечорами, якщо не виконував для
своїх друзів роль грілки, він покидав табір і лежав, немов змія, згорнувшись клубком,
між лісом і затокою. На свій великий подив він визнав, що саме Рипічип був тією
особою, яка невтомно намагалася полегшити його долю. Шляхетна миша вислизала з
кола веселого товариства, що гомоніло біля вогнища, і вмощувалась біля драконячої
голови, намагаючись вибрати таке місце, щоб вітер не дмив у її бік димним подихом.
Сидячи таким чином, Рипічип детально пояснював Юстасові, що те, що з ним
відбулося, було всього лише приголомшливим прикладом повороту Колеса Фортуни, а
також якби Юстас оселився з ним у його нарнійському домі (в реальності це була нора,
в якій навіть не помістилась би голова дракона, вже не кажучи про решту), то він міг би
розповісти йому про сотні імператорів, королів, принців, рицарів, поетів, коханців,
астрономів і чарівників, од яких щастя раптово відвернулось у найчорніший спосіб, але
згодом багато їх, урешті-решт, долали біди та жили довго й щасливо. Мабуть, це було
не надто втішливим, але наміри він мав шляхетні, і Юстас ніколи цього не забув.
Але, ясна річ, над усіма, неначе чорна хмара, висіла проблема: що робити з
драконом, коли вони вже будуть готові до продовження подорожі. Вони старались не
говорити про це в його присутності, але траплялося, долітали до його вух фрази: "А
може, він би якось помістився на облавку?", "Нам слід усі запаси сховати з
протилежного боку облавка, щоб урівноважити його вагу" або "А може, краще, що б він
над нами летів?" і (найчастіше): "Але як ми його прогодуємо?". І бідолашний Юстас
щоразу краще усвідомлював, що з першого ж дня свого перебування на кораблі він був
такою собі невиправною незручністю, а тепер став ще більшим тягарем для всіх.
Усвідомлення цього вростало в його мозок, немовби браслет, що приріс до передньої
лапи. Він уже знав, що шарпати її своїми великими іклами — лише посилювати біль,
але не міг стриматися, щоби раз-по-раз цього не робити, особливо задушливими
ночами.
Минув уже майже тиждень після їхньої висадки на Острові Дракона, коли одного
разу Едмунд прокинувся рано-вранці. Щойно почало сіріти, й він бачив стовбури дерев
лише там, де за ними ясніла затока. Він почув якийсь шурхіт між деревами, немовби
там щось рухалося, тому сперся на лікті й роззирнувся довкола. Він побачив темну
фігуру, що рухалася за деревами з боку моря. В його голові одразу ж народилась думка:
"Чи насправді на цьому острові немає жодних мешканців?" Потім подумав, що це
Каспіян — фігура була більш-менш його зросту, — але він згадав, що Каспіян влігся
біля нього. Тож він поглянув у той бік і пересвідчився, що Каспіян і далі собі спить. Він
перевірив, що має при собі меча, і підвівся, аби перевірити ситуацію.
Крадучись, він дійшов аж до краю лісу. Темна фігура все ще була там. Тепер він
уже бачив, що як для Каспіяна вона була замалою і завеликою як для Люсі. І навіть не
збиралась утікати. Едмунд видобув меча і вже був готовий зійтися з чужинцем у двобої,
аж раптом той озвався слабким голосом;
— Це ти, Едмунде?
— Так, це я. Хто ти?
— Не впізнаєш мене? Це я. Юстас.
— Боже милий! — скрикнув Едмунд. — Так, це ти. Друже старенький…
— Тихше! — сказав Юстас і похитнувся так, мовби зараз упаде.
— Агов! — озвався Едмунд стишеним голосом і підтримав його. — Що з тобою? Ти
хворий?
Юстас так довго мовчав, що Едмунд почав хвилюватися, що з ним насправді щось
не так, але нарешті він промовив:
— Це було жахливо. Ти навіть не уявляєш, настільки… Але все вже гаразд. Може,
кудись підемо й порозмовляємо? Я би ще не хотів зустрічатися з іншими.
— Так, звісно. Куди завгодно, — погодився Едмунд. — Можна піти ген туди і сісти
собі на тих скелях. Знаєш, я дійсно радий тебе бачити… ну… таким, як колись. Ти,
напевно, пережив справжнє пекло.
Вони підійшли до скель і сіли, дивлячись на затоку. Небо поволі яснішало, аж
урешті зникли всі зорі, крім однієї, дуже яскравої, яка все ще сяяла низько над
видноколом.
— Я зараз не розповідатиму тобі, як перетворився… ну… на дракона. Я хочу один
раз розповісти це всім і більше до цього не повертатись, — сказав Юстас. — До речі, я
навіть не знав, що це був дракон, поки не почув, як ви вживаєте це слово після мого
повернення до вас того ранку. Я хочу розповісти тобі, як я перестав ним бути.
— Вперед! — сказав Едмунд.
— Отже, останньої ночі мені було насправді гірше, ніж коли-небудь. І цей
пекельний браслет так страшно мучив мене, що…
— Тепер усе в порядку?
Юстас розсміявся — і цей сміх цілком відрізнявся від того, що його Едмунд досі
чував з його вуст — і легко зсунув браслет з плеча.
— Ось він, — сказав він. — І кожен, кому він припаде до смаку, може його собі
взяти. Отже, як я й кажу, я лежав і міркував над тим, що, власне кажучи, зі мною
сталось, аж раптом… тільки-от… ну, не знаю… все це могло мені наснитись…
— Веди далі, — втрутився Едмунд, намагаючись зберігати терпіння.
— Отже, я глянув і побачив, мабуть, останню річ, якої сподівався: величезного
лева, що неквапом наближався до мене. І дивна справа: тої ночі не світив місяць, але
навколо лева розливалося місячне сяйво. Він підходив усе ближче і ближче. Я
страшенно його боявся. Вочевидь, ти гадаєш, що будучи драконом, я легко міг би
побороти будь-якого лева. Але це був інший страх. Я не боявся, що він мене з'їсть, а
просто боявся його, якщо ти можеш зрозуміти, що я маю на увазі. Тож він підійшов до
мене зовсім близенько і глянув мені просто в очі. Я замружив очі. Але це зовсім не
допомогло, бо він сказав, щоб я пішов за ним.
— Хочеш сказати, що лев розмовляв?
— Не знаю. Щойно, як ти мене про це спитав, то здається, що ні. Однак якимось
чином він мені це повідомив. Я знав, що мушу зробити те, що він каже, тому підвівся і
пішов за ним. Він повів мене далеко в гори. Весь час навколо нього розливалось
місячне сяйво. Врешті-решт ми опинилися на верхівці гори, якої я раніше не бачив. Там
був садок… дерева, фрукти і таке інше. А посередині било джерело.
Я знав, що це джерело, бо видно було воду, що текла з дна криниці, але набагато
більшої, ніж більшість звичайних криниць… щось на кшталт великої округлої ванни з
мармуровими берегами і сходами, що вели вниз до води. Ніколи не бачив настільки
чистої води. Я подумав, що якби я занурився в неї, то це б точно допомогло моїй
пораненій лапі. Та лев сказав, що спочатку я повинен роздягнутись. Так, він сказав це,
хоч я не збагну, вимовив він якісь слова чи ні.
Я саме хотів відповісти йому, що не можу роздягнутись, бо ж не маю на собі
жодного одягу, аж раптом мені спало на думку, що дракони, здається, належать до
сімейства зміїних, а змії здатні скидати шкуру. Ну, так, подумав я, саме це він і має на
увазі. Отже, я заходився дряпати себе, аж з мене луска посипалась.
Потім почав дряпати себе ще сильніше, ще глибше… й отак уся шкура злущилася з
мене дивовижним чином, як це іноді буває після хвороби або немовби я був якимось
бананом. Не минуло й хвилини, а може, дві, коли я просто виліз із шкури… весь із неї
вийшов, бо бачив, як вона лежить поруч… а було це видовище не з найприємніших. Ох,
як чудово я себе почував! Потім я зійшов сходами до цієї криниці, щоб викупатись.
Я вже збирався вмочити ноги у воду, але глянув униз і побачив, що мої ноги знову
стали твердими, шорсткими, покрученими і вкритими лускою лапами дракона. Ох. Не
біда, сказав я собі, це означає лише, що я мав другу шкуру під першою і теж маю її
скинути. Я знову заходився дряпати себе й чухати, і та друга шкура злізла з мене так
само добре, як і перша. Я вийшов з неї, залишив поруч з першою і зайшов у мармурову
ванну.
Ну, й сталося те саме, що й першого разу. Тоді я сказав собі: "Ох. Бідолашний я,
скільки ще шкур я маю скинути?". Мені знову дуже сильно закортіло дряпатись, і я
втретє скинув шкуру і вийшов з неї. І поглянувши на своє відображення у воді, я вже
знав, що нічого не допомогло.
Тоді лев сказав… хоч і цього разу я не знаю, чи промовив він уголос: "Ти мусиш
дозволити, щоб я тебе роздягнув".
Зізнаюсь, я дуже боявся його кігтів, але тепер уже мені все було байдуже. Тому я
перевернувся на спину і чекав, що буде далі.
Вже з першого разу він встромив свої кігті в мою шкіру так глибоко, що, здавалося,
вони торкнуться самого серця. А коли він почав стягати з мене шкуру, я відчув такий
біль, якого ще ніколи в житті не відчував. Єдиною річчю, що дозволяла мені цей біль
витримати, було полегшення, коли ця бридота спадала з мене. Знаєш, це було схоже на
те, як здряпуєш собі струп із рани. Тобі болить, але ти все одно дряпаєш, бо радий, що
він злазить.
— Дуже добре тебе розумію, — перервав його Едмунд.
— Отже, він стягнув з мене цю жахливу бридоту до кінця так само, як я це зробив
тричі, тільки-от більше вже так не боліло, і шкура тепер лежала на траві набагато
більш груба, темна і ґудзувата, ніж перші три. А тут був я — гладенький і свіжий, як
обдерта від кори гілка, ну, й менший, ніж досі. Потім він узяв мене в кігті… це не було
надто приємно, бо тепер, після скидання шкури, я був дуже вразливий… і кинув мене у
воду. За якусь мить я відчув пекучий біль, але трохи згодом мені стало настільки добре,
що я почав плавати і хлюпатись, а біль у руці зовсім минув. І тоді я побачив чому. Я
знову був хлопцем. Ти, мабуть, подумаєш, що я вигадую, коли скажу, як відчував свої
власні руки. Я знаю, що не маю м'язів і що взагалі в порівнянні з руками Каспіяна — це
худорляві, жалюгідні патички, але, коли я на них дивився, вони мені по-справжньому
подобались. А за якийсь час лев витягнув мене з води й одягнув…
— Одягнув?! Кігтями?
— А знаєш, я не дуже добре пам'ятаю, як це було. Але так чи інак він одягнув мене
в новий одяг — той, що тепер на мені. А потім я раптом опинився тут. Здається, це був
сон.
— Ні, це не був сон, — сказав Едмунд.
— Чому ні?
— Як це, адже я бачу цей одяг. А крім того, тебе… ну… як би це сказати…
роздраконили.
— Отже, що це могло бути? — запитав Юстас.
— Гадаю, ти зустрів Аслана, — відповів Едмунд.
— Аслана! — скрикнув Юстас. — Я чув це ім'я кілька разів на облавку "Досвітнього
мандрівника". І відчув… невідомо що… здається, я його ненавидів. Але тоді я ненавидів
усіх. А взагалі-то, я хотів би вибачатись перед тобою. Боюся, я поводився жахливо.
— Про це й мови нема, — сказав Едмунд. — Між нами зізнаюся тобі, що ти був не
настільки поганий, як я під час першої подорожі до Нарнії. Просто ти поводився, як
віслюк, а я був зрадником.
— Тоді взагалі мені про це не розповідай. Розкажи мені про Аслана. Ти його знаєш?
— Що ж, скоріш це він мене знає. Аслан — це Великий Лев, син Імператора-з-заморя, котрий врятував мене і врятував Нарнію. Ми всі його бачили. Особливо часто
його бачила Люсі. І можливо, ми пливемо до країни Аслана.
Якусь мить обидва вони мовчали. Остання яскрава зірка зникла з горизонту і, хоча
гори праворуч затуляли їм вид вранішнього сонця, вони знали, що воно зійшло, бо
затока стала цілковито рожевою. Потім якийсь птах заскрекотав, немов папуга десь у
лісі, а вони почули між деревами якийсь рух і звук Каспіянового рогу. Табір починав
новий день.
Великою була радість, коли Едмунд з оновленим Юстасом прийшли до товаришів,
що зібрались навколо ранкового вогнища. Всі, звичайно ж, хотіли почути цілу історію
від початку. Сперечались, чи той дракон убив барона Октезіяна кілька років тому, чи
сам Октезіян був отим старим драконом. Коштовні камінці, якими Юстас напхав собі
кишені в печері, зникли разом з його старим одягом, але ніхто — а вже особливо сам
Юстас — не мав найменшого бажання повернутись до драконячої долини за рештою
скарбу.
За кілька днів перефарбований, з новою щоглою і заповнений провіянтом
"Досвітній мандрівник" був готовий до відплиття. Перед відплиттям Каспіян наказав
викарбувати на гладенькій стіні скельного урвища над затокою такі слова:
ДРАКОНЯЧИЙ ОСТРІВ ВІДКРИТО КАСПІЯНОМ X, КОРОЛЕМ НАРНІЇ І Т.Д.
У ЧЕТВЕРТИЙ РІК ЙОГО ПРАВЛІННЯ ТУТ, ЯК МИ ПРИПУСКАЄМО, БАРОНА
ОКТЕЗІЯНА СПІТКАЛА СМЕРТЬ.
Було би приємно — і це не було б далеко від правди — сказати вам, що відтоді
Юстас став зовсім іншим хлопцем. Але заради чесності варто було б сказати "почав
бути зовсім іншим хлопцем". У нього були свої дивацтва. Минуло ще багато днів,
упродовж яких він був дещо проблемним. Але про них я не згадуватиму. Лікування
розпочалось.
Дивною була доля браслета барона Октезіяна. Юстас більше не хотів ним володіти,
тому віддав Каспіянові, а Каспіян подарував Люсі. Але й Люсі не дуже-то хотіла ним
володіти.
— Гаразд, нехай його носить той, хто його зловить, — сказав Каспіян і підкинув
браслет високо в повітря. Це сталося тоді, коли всі дивились на свіжо викарбуваний у
скелі напис. Браслет шугонув у повітрі, виблискуючи на сонці, і зачепився, як добре
закинуте на ярмарку кільце, за невеличкий виступ скелі. Нікому не вдалося залізти на
скелю знизу й ніхто не спромігся спуститись по нього згори. І він висить там, наскільки
я знаю, дотепер, а можливо, висітиме так аж до кінця світу.
Розділ восьмий
ДВА НЕЙМОВІРНИХ ПОРЯТУНКИ
Як же всі на "Досвітньому мандрівникові" раділи, покидаючи Острів Дракона!
Щойно вони випливли з затоки, подув попутній вітер
— тож наступного ранку корабель прибув до незнаної землі, яку дехто з них бачив,
літаючи над горами, коли Юстас ще був драконом. Це був зелений рівнинний острів,
населений самими кролями й кількома козами, однак, судячи з руїн кам'яних
будиночків та чорних плям по колишніх ватрах, стало зрозуміло, що люди жили тут ще
зовсім недавно. Навколо також було повно кісток та поламаної зброї.
— Робота піратів, — сказав Каспіян.
— Або драконів, — додав Едмунд.
Єдине, що друзі знайшли тут, — це маленький рибальський човник, який стояв на
піску. Зроблений зі шкури, напнутої на плетену раму, човник був зовсім крихітний —
якихось чотири фути завдовшки, — і весло, що лежало всередині, відповідало його
пропорціям. Товариству відразу спало на думку, що суденце або було зроблене для
дитини, або той край населяли гноми. Рипічип вирішив зберегти човен, адже той якраз
пасував йому за розміром, тож знахідку взяли на борт. Землю вони назвали Спаленим
Островом — і ще до полудня відчалили від нього.
Днів п'ять їх гнав південно-східний вітер, і навколо не видно було ні землі, ні риби,
ні чайок. Одного дня аж до самого вечора лив дощ. Юстас програв дві партії в шахи
Рипічипові і знову став схожим на себе старого й невдоволеного, а Едмунд сказав, що
їм варто було їхати разом із Сьюзан до Америки. І тут Люсі поглянула крізь вікно на
палубі та мовила:
— Агов! Здається, він припиняється. Але що це таке?
Всі мерщій кинулися на корму і побачили, що дощ припинився і Дриніян, котрий
саме стояв на варті, пильно вдивляється у щось попереду. Чи, радше, у кілька об'єктів,
які скидалися на гладенькі кругляки, вишикувані в лінію з інтервалами приблизно у
сорок футів.
— Проте це не можуть бути камені, — сказав Дриніян, — бо п'ять хвилин тому їх тут
ще не було.
— А один щойно знову зник, — додала Люсі.
— Так, а он іще один з'являється, — мовив Едмунд.
— І ближче до нас, — зауважив Юстас.
— Оце так! — вигукнув Каспіян. — Ця штукенція рухається у наш бік.
— І рухається набагато швидше, ніж ми, пане, — сказав Дриніян. — Воно буде тут
уже за хвилину.
Вони стежили, тамуючи подих, — адже не так уже й приємно, коли тебе переслідує
хтось невідомий, на суходолі чи на морі. Але те, чим виявився цей переслідувач, було
набагато гірше, ніж будь-хто міг очікувати. Несподівано, на відстані крикетного удару
від борту, з води виринула потворна голова. Зелено-червона, з пурпуровими плямами —
якщо не враховувати місць, де попричіплялись молюски, — формою вона була схожа на
кінську, тільки без вух. З велетенськими очима, створеними для того, щоб дивитись
крізь темні океанські глибини, з подвійним рядом гострих риб'ячих зубів у роззявленій
пащі. Те, на чому стриміла голова, мандрівники спершу прийняли за шию, однак істота
дедалі більше виринала з води, і стало зрозуміло: то не шия, то її тіло, а створіння, що
з'явилося перед ними, — це Морський Змій, якого легковажно мріє зустріти так багато
шукачів пригод. Вигини гіганського хвоста, що здіймалися над поверхнею води, було
видно здалеку. А голова стирчала вище верхівки щогли.
Усі схопилися за зброю, однак нічого вдіяти не могли, монстр був недосяжний.
— Стріляйте! Стріляйте! — закричав головний лучник — і кілька чоловіків
скорилися, проте стріли відскочили від шкури Морського Змія, наче вона була
залізною. А тоді — і та мить була жахливою — усі завмерли, роздивляючись його очі й
рот та мізкуючи, куди ж ударить чудовисько.
Та чудовисько не вдарило. Воно витягнуло голову аж до самого кошика на
вершечку щогли. Однак його шия і далі видовжувалась, аж доки голова не
доторкнулась правого фальшборту, а тоді почала опускатися вниз, але не на залюднену
палубу, а у воду, тож корабель опинився під аркою з тіла змії. Ця арка одразу ж почала
стрімко зменшуватись: Морський Змій тепер справді майже торкався правого борту
"Досвітнього мандрівника".
Юстас, який дуже старався поводитися добре (поки дощ та шахи не вибили його з
колії), несподівано здійснив перший у житті сміливий вчинок. Він мав при собі меча,
позиченого Каспіяном. Щойно змієве тіло опинилось достатньо близько до правого
борту, він стрибнув на фальшборт і щосили заходився рубати. Звісно, хлопець нічого не
досягнув, хіба що розламав другий найкращий меч Каспіяна на друзки, проте як на
початківця це був чудовий вчинок.
Всі інші також були готові долучитися, коли це раптом почувся голос Ріпічипа:
— Не бийтеся! Штовхайте!
Це було настільки незвично для Мишака — просити всіх не битись, що попри
напружений момент, усі погляди зосередилися на ньому. Тоді малюк вистрибнув на
фальшборт і вперся всім своїм пухнастим тільцем у велетенську лускату і слизьку
спину, а тоді почав щосили штовхати — і багато хто зрозумів його задум: люди
кинулися до обох бортів корабля, щоб робити те саме. А коли за кілька секунд голова
Морського Змія виринула знову, цього разу ліворуч по борту, повернута потилицею —
ось тоді все стало зрозуміло.
Монстр скрутився навколо "Досвітнього мандрівника" петлею і почав туго її
затягувати. Щойно петля затягнеться як слід — хрусь! — і там, де був корабель,
плаватимуть уламки, тож змієві залишиться повиловлювати їх один по одному. Єдиний
шанс — штовхати петлю, аж поки вона не зіслизне з корми. Або (те саме, тільки в
інший спосіб) — виштовхати корабель з петлі.
Звісно, самотужки Рипічіп мав такі ж шанси зробити це, як зрушити собор, і він
мало не прикінчив себе, докладаючи всіх зусиль, поки його не відсторонили. Невдовзі
геть усі з корабля, крім Люсі та мишака (котрий лежав непритомний) стояли двома
рядами вздовж фальшбортів, кожен наступний щосили штовхав грудьми попереднього,
тож вага усієї ланки переходила на тих, що були скраю. Кілька страшних секунд (що
спливали ніби години) здавалось, ніби нічого не відбувається. Тріщали суглоби, котився
піт, замість дихання чулося гарчання та гучне сапання. А тоді всі відчули, що корабель
рухається, — і побачили, як зміїна петля поволі віддаляється від мачти. Та водночас
петля вужчала. Небезпека була зовсім поруч. Чи зможуть вони перетягнути її через
корму, чи вона вже надто вузька? Звісно. Вони одного розміру. Петля лежить на
поручнях корми. Десяток чоловіків вистрибнули туди. Так було набагато краще. Тіло
Морського Змія лежало тепер так низько, що люди змогли вишикуватися вздовж корми
рядком і штовхати. Надія дужчала, аж раптом усі згадали про різьблену фігуру на
кормі "Досвітнього мандрівника", драконячий хвіст. Перетягнути хвіст чудовиська
через неї неможливо.
— Сокиру! — хрипким голосом закричав Каспіян. — І штовхайте далі.
Люсі, яка стояла на головній палубі і дивилася на корму, почула його. Вона знала,
де що лежить, тож притьмом кинулася вниз, вхопила сокиру і злетіла нагору до ляди,
котра вела на корму. На самому вершечку драбини Люсі почула гучний тріск, наче
падало дерево, — корабель захитався і стрімко рушив уперед. А сталося це тому, що в
цю мить різьблена фігурка на кормі відламалась (або тому, що Морського Змія
штовхали особливо сильно, або через те, що він по-дурному вирішив тугіше затягнути
аркан) — і корабель знову був вільний.
Усі були надто виснаженими, щоб побачити те, що бачила Люсі. Кількома ярдами
позаду петля Морського Змія різко зменшилась і зникла у фонтані води. Люсі завжди
повторювала (хоча тієї миті вона була настільки збудженою, що то могла спрацювати її
уява), наче бачила на морді істоти вираз ідіотського вдоволення. Безсумнівно, то була
неймовірно тупа тварина: замість того, щоб погнатися за кораблем, вона повернула
голову і почала нюхати своє власне тіло, наче намагалася знайти там уламки
"Досвітнього мандрівника". А "Мандрівник" був уже далеко, мчав уперед, гнаний
свіжим вітерцем, члени його команди сиділи та лежали на палубі, тяжко дихаючи та
стогнучи. Та невдовзі вони вже могли розмовляти про пригоду — і навіть сміятися з неї.
А коли принесли трохи рому, всі збадьорилися ще дужче, всі вихваляли відвагу Юстаса
(хоча вона користі не принесла) та Рипічипа.
Наступних три дні було видно лише море та небо. Четвертого дня вітер змінився на
північний і море занепокоїлось. Пообіді почало збиратись на бурю. Проте тоді ж
ліворуч за бортом забовваніла земля.
— З вашого дозволу, пане, — сказав Дриніян, — ми спробуємо знайти прихисток
поблизу цієї землі — зайдемо на веслах і перечекаємо у бухті, доки буря не вщухне.
Каспіян погодився, але тривале веслування аж до вечора, крізь негоду, не
наблизило їх до суходолу. В останніх променях денного світла вони запливли до бухти і
кинули якір, але на берег того вечора ніхто не зійшов. Вранці вони виявили, що
перебувають у зеленій затоці необжитого на вигляд острова з посіченими берегами,
кам'яниста вершина якою здіймалась угору. Над нею швидко пливли хмари, гнані
північним вітром. Мандрівники спустили на воду човен і навантажили його
спорожнілими діжами для води.
— У якій річці ми наберемо воду, Дриніяне? — запитав Каспіян, сідаючи на кормі
човна. — Здається, в затоку впадає дві.
— Немає значення, пане, — сказав Дриніян. — Та, гадаю, ближче до тієї, східної,
праворуч по борту.
— Дощ починається, — мовила Люсі.
— Таки починається! — сказав Едмунд, оскільки вже добряче лило. — Давайте
вирушимо до іншої річки. Біля неї ростуть дерева, тож ми матимемо прихисток.
— Так, давайте, — підхопив Юстас. — Навіщо марно мокнути?
Проте Дриніян і далі керував праворуч, як роблять втомлені водії, які продовжують
їхати зі швидкістю сорок миль на годину, поки ти пояснюєш їм, що вони їдуть невірним
шляхом.
— Вони мають рацію, Дриніяне, — сказав Каспіян. — Чому б тобі не розвернути
корабель і не вирушити до західної річки?
— Як забажає Ваша Величність, — коротко відповів Дриніян. Вчора через негоду
йому випав тяжкий день, до того ж він не любив порад від людей з суходолу. Проте
курс змінив. Пізніше виявилось, що це було правильне рішення.
Коли друзі закінчили набирати воду, дощ припинився, тож Каспіян, Юстас, Певенсі
та Рипічип вирішили прогулятись на вершину пагорба та роздивитись околиці. Підйом
крізь густу траву та вереск видався нелегким. Ані людей, ні тварин — тільки чайки.
Досягнувши вершини, мандрівники побачили, що острівець зовсім малий, не більше
двадцяти акрів. З цієї висоти море здавалося більшим та ще більш порожнім, ніж з
палуби чи навіть вершечка щогли "Досвітнього мандрівника".
— Знаєш, це божевілля, — тихо сказав Юстас до Люсі, вдивляючись у східний
виднокрай. — Отак плисти, навіть не здогадуючись, що чекає попереду.
Та сказав він це лише за звичкою, і зовсім не буркотливо, як робив раніше.
Залишатись на вершині було надто холодно. З півночі продовжував дмухати свіжий
вітер.
— Давайте не будемо повертатись тією ж дорогою, — запропонувала Люсі, коли
вони обернулися, щоб іти, — пройдемо трохи далі і зійдемо вздовж іншої річки, тієї, до
якої хотів плисти Дриніян.
Усі погодились, тож уже за п'ятнадцять хвилин опинилися біля витоків другої
річки. Це місце виявилось цікавішим, ніж вони сподівались. Невелике, але глибоке
гірське озеро було оточене брилами, за винятком вузького каналу, через який річка
впадала в море. Тут мандрівники нарешті заховались від вітру і посідали на встелену
вереском землю.
Повсідалися всі, крім одного — Едмунд тут же підстрибнув, мов ужалений.
— Яке на цьому острові гостре каміння, — сказав він, порпаючись рукою у вереску.
— Де ж ця клята штукенція?.. О, нарешті знайшов… Агов! Ніякий це не камінь, це
руків'я меча. О леле, ні! Це цілий меч — чи те, що від нього залишила іржа. Він, мабуть,
пролежав тут кілька століть.
— Судячи з вигляду, меч нарнійський, — сказав Каспіян, коли товариство зібралось
навколо.
— Я теж на чомусь сиджу, — повідомила Люсі. — На чомусь твердому.
Виявилось, що це рештки кольчуги. І ось усі вже навкарачки порозповзалися
густим вереском у всіх можливих напрямках. Пошуки виявили шолом, кинджал та
кілька монет — не келорменські кресценти, а справжні нарнійські "леви" й "дерева", які
можна побачити щодня на ринку в Бобровій Заґаті чи Беруні.
— Здається, це все, що залишилось від одного з лордів, — мовив Едмунд.
— Я щойно про це подумав, — сказав Каспіян. — Цікаво, хто з них це був. На
кинджалі жодних знаків. І знати б, як він загинув.
— І як ми можемо за нього помститись, — додав Рипічип.
Едмунд, єдиний з товариства, хто читав детективи, на кілька хвилин замислився.
— Послухайте, — сказав він. — У всьому цьому є щось підозріле. Він не міг загинути
в сутичці.
— Чому? — запитав Каспіян.
— Кісток немає, — сказав Едмунд. — Супротивник мав би забрати обладунки і
залишити тіло. Хто зустрічав таких вояк, котрі, перемігши у битві, дбатимуть про тіло і
покинуть зброю?
— Можливо, його убив дикий звір, — припустила Люсі.
— Це мав би бути страшенно розумний звір, — сказав Едмунд, — котрий уміє
знімати з людей кольчуги.
— Може, дракон? — висловився Каспіян.
— Не підходить, — сказав Юстас. — Дракон на таке не здатний. Я добре знаю.
— Так чи інак, давайте забиратися з цієї місцини, — запропонувала Люсі. Після
того як Едмунд завів розмову про кістки, вона більше не могла тут сидіти.
— Як хочеш, — погодився Каспіян, підводячись. — Не думаю, що ці речі варті того,
аби їх забирати з собою.
Спустившись униз, вони підійшли до невеликої прогалини між камінням, крізь яку
річка витікала з озера, і зупинилися, милуючись глибокою водою у кільці скель. Якби
день був спекотним, хтось без жодного сумніву спокусився б купанням тут, а решта
вгамували б спрагу. Скажімо, Юстас був ладен нагнутись і зачерпнути руками води,
коли це Рипічип та Люсі одночасно вигукнули:
— Дивіться! — тож він забув про воду і звів очі. Дно водойми було всіяне великими
сіро-голубими каменями, вода вражала прозорістю, і крізь неї виднілася зроблена з
золота фігура чоловіка у повен зріст. Фігура лежала долілиць, простерши руки над
головою. І сталося так, що, поки вони роздивлялись статую, хмари розступилися і
визирнуло сонце. Золота форма була суцільною з голови до ніг. Люсі подумала, що це
найкрасивіша статуя, яку їй довелося бачити в житті.
— Оце так! — присвиснув Каспіян. — Це варто було побачити! Як ви гадаєте, ми
зможемо її витягнути?
— Ми можемо за нею пірнути, пане, — сказав Рипічип.
— Це не годиться, — мовив Едмунд. — Принаймні, якщо це справжнє золото —
суцільний злиток золота — він надто важкий, щоб ми могли підняти його. А глибина
водойми — від дванадцяти до п'ятнадцяти футів. Однак зачекайте кілька секунд. Як
добре, що я прихопив свій спис для полювання. Побачимо, яка тут глибина. Потримай
мене за руку, Каспіяне, я трохи нахилюся над водою.
Каспіян взяв Едмунда за руку, і той, нахилившись уперед, почав занурювати спис у
воду.
Коли спис увійшов наполовину, Люсі сказала:
— Не думаю, що та статуя золота. Це так відбивається світло. Твій спис має такий
самий колір.
— Що трапилось? — запитали одночасно кілька голосів, оскільки Едмунд
несподівано випустив списа.
— Не міг його втримати, — задихано відповів хлопець. — Він став надто важким.
— Он він, на дні, — сказав Каспіян, — а Люсі таки має рацію. Він став такої ж
барви, як і статуя.
Проте Едмунд, який, здавалось, мав якісь труднощі з черевиками — принаймні, він
нахилився і дивився на них — рвучко виструнчився і різким голосом, якому не можна
було не скоритись, закричав:
— Відійдіть! Геть від води. Всі! Негайно!
Всі так і зробили, не зводячи з нього очей.
— Погляньте, — мовив Едмунд, — погляньте на носаки моїх черевиків.
— Вони трохи пожовтіли, — почав Юстас.
— Вони стали золотими, з чистого золота, — перебив його Едмунд. — Погляньте.
Доторкніться до них. З них злізла шкіра. І вони важкі, мов свинець.
— Аслане всемогутній! — мовив Каспіян. — Ти ж не хочеш сказати…?
— Так, хочу, — кивнув Едмунд. — Ця вода перетворює предмети на золото. Спис
став золотим, ось чому так важко було його втримати. Вода лише омивала мої стопи
(добре хоч, що я не був босим) — і зробила носаки черевиків золотими. А той бідолаха
на дні — самі розумієте.
— Отже, ніяка це не статуя, — тихо зітхнула Люсі.
— Ні. Тепер усе зрозуміло. Він прийшов сюди спекотного дня. Роздягнувся на
вершечку пагорба — там, де ми сиділи. Одяг зогнив або птахи розтягли його на гнізда.
А обладунки залишились. Він пірнув і…
— Не треба, — зупинила його Люсі. — Яке жахіття.
— І як близько ми від нього були, — зауважив Едмунд.
— Справді близько, — погодився Рипічип.
— Кожної миті будь-чий палець чи нога, чи бакенбард, чи хвіст могли зіслизнути у
воду.
— В кожному разі, — сказав Каспіян, — ми можемо це перевірити.
Він нахилився і зірвав гілочку вереску. Тоді дуже обережно зупинився біля водойми
і занурив її у воду. Занурив вереск — а вийняв звідти ідеальну копію вереску з
найчистішого золота, важку та м'яку, наче свинець.
— Король, який є власником цього острова, — повільно почав Каспіян, а його
обличчя почервоніло, — невдовзі став би найбагатшим королем на світі. Проголошую
цю землю довічною власністю Нарнії. Нарікаю її Островом Золотих Вод. А від вас
вимагаю зберігати таємницю. Ніхто не повинен про неї знати. Навіть Дриніян — під
загрозою смерті, чуєте?
— З ким ти розмовляєш? — запитав Едмунд. — Я не твій підданий. Все навпаки. Я
один із чотирьох давніх правителів Нарнії, а ти — підданий великого короля, мого
брата.
— Отже, справа дійшла ось до чого, королю Едмунде, так? — мовив Каспіян,
поклавши руку на руків'я меча.
— Припиніть, обоє! — вигукнула Люсі. — Вічно так з вами, хлопцями. Що за
самовдоволені, задерикуваті ідіоти — оооох!
Дівчинка раптом зойкнула — і всі побачили те, що бачила вона.
По сірому схилу над ними — сірому, бо вереск іще не зацвів — безшумно, не
кинувши на них жодного погляду і виблискуючи, наче в сонячному промінні, хоча
сонце вже заховалось, повільною ходою пройшов найбільший лев, якого доводилось
бачити людським очам. Пізніше, описуючи цю сцену, Люсі казала:
— Він був завбільшки зі слона.
Хоча іншого разу розповідала інакше:
— Такий великий, як кінь.
Проте розмір не мав значення. Ніхто не насмілився запитати, що ж то було. Всі
знали: це Аслан.
І жоден з них не помітив, як чи куди він зник. Лише перезирнулися між собою, мов
люди, котрі щойно оговталися від сну.
— Про що ми розмовляли? — запитав Каспіян. — Здається, я поводився, як останній
телепень?
— Пане, — сказав Рипічип, — це місце зачароване. Негайно вертаймося на борт. І
якщо мені буде подарована честь назвати цей острів, я дам йому ім'я Мертвої Води.
— Дуже влучна назва, Рипе, — мовив Каспіян, — хоча, розмірковуючи про це, я сам
не розумію, чому. Погода, здається, покращилась і я насмілюсь припустити, що
Дриніян хотів би рушати далі. Скільки всього ми йому розповімо!
Насправді ж розповідати не було що — спогади наших героїв про події останньої
години виявилися украй плутаними.
— їхні величності повернулись на борт наче якісь зачаровані, — сказав Дриніян
Ринсові кілька годин після того, як "Досвітній мандрівник" знову плив під вітрилом, а
Острів Мертвої Води зник за обрієм. — На тому острові з ними щось трапилось. Єдине,
що я зрозумів точно — вони впевнені, наче знайшли тіло одного з лордів, яких ми
шукаємо.
— Та що ви кажете, капітане! — здивувався Рине. — Що ж, це вже третій.
Залишилось всього четверо. З такими темпами ми повернемось додому невдовзі після
Нового Року. І це добре. У мене залишається зовсім мало тютюну. На добраніч, пане.
Розділ дев'ятий
ОСТРІВ ГОЛОСІВ
Вітер, який так довго віяв од північного заходу, тепер змінився на західний. І
щоранку, коли сонце випливало з-за моря, вигнутий донизу ніс "Досвітнього
Мандрівника" точно визначав саме осердя його диску. Дехто стверджував, що сонце
тепер немовби більше, ніжу Нарнії, але інші вважали це за ілюзію. Отак собі пливли
вони на схід, гнані легким, але постійним вітром, не бачачи ні риб, ні чайок, ні інших
кораблів, ні суходолу. Запаси закінчувались, а в серцях оселився страх, що вони,
можливо, опинилися в океані, який не має кінця-краю. Нарешті настав світанок
останнього дня, після якого подальша подорож на схід була б занадто ризикованою —
настільки незначними були їхні запаси. І саме тоді, якраз на лінії, визначеній сонцем і
корабельним носом, на видноколі замаячів, немовби хмарка, низький суходіл.
Пополудні вони кинули якір у широкій затоці й дісталися човном берега. Ця земля
цілковито відрізнялася від раніше бачених ними. Одразу ж за піщаним пляжем
розпростерлась тиха й порожня рівнина без жодних ознак життя. Аж до виднокола
росла настільки гладенька й коротко підстрижена трава, що її можна побачити лише в
якомусь великому англійському парку, де працює з десяток садівників. Були й дерева,
але кожне росло окремо — одне далеко від другого. Під деревами вони не побачили
зламаного гілля або опалого листя. Панувала тиша, яку тільки час від часу тривожило
туркотіння голуба.
Нарешті вони дійшли до місця, де починалася довга, пряма й посипана піском алея,
обабіч якої росли дерева. З піску не росло ані травинки. Далеко на другому кінці алеї
бовванів якийсь будинок — довгий і сірий, сповнений незвичайного спокою і скупаний
у промінні пополудневого сонця.
Коли вони ступили на алею, Люсі відчула, що їй у черевик потрапив камінчик і
заважає йти. Мабуть, було б розсудливіше, якби в невідомому місці вона попросила
своїх друзів зачекати на неї, поки вона не вийме камінчика. Але Люсі цього не зробила
й ніхто не помітив як вона залишилася ззаду. Щоб зняти черевика, вона сіла під
деревом. Це було нелегкою справою, бо заплуталася шнурівка.
Поки Люсі розплутувала вузол, решта друзів устигли віддалитись. Коли вона
нарешті витягла камінець і взувала черевичок, то вже їх навіть не чула. Але майже тієї
ж миті почула щось інше. І те, що вона почула, долинало зовсім не від будинку.
Це був глухих гуркіт. Немовби десятки робітників щосили гатили в землю
велетенськими киянками. Звуки наближалися швидко.
Люсі сиділа, спершись спиною об дерево. Але оскільки вилізти на нього було
неможливо, їй не залишалося нічого іншого, як нерухомо сидіти, притулившись до
дерева, і сподіватись на те, що її не помітять.
Бум-бум-бум — щоб це не було, воно вже наблизилось настільки, що вона чула, як
стугонить земля. Однак і далі нічого не бачила. Якийсь час вона була впевнена, що
джерело дивного гуркотіння в неї за спиною, але за мить вже знала, що воно в алеї: про
це свідчив не лише напрям відлуння, а й пісок, який у кількох місцях злітав у повітря,
мовби щось його потужно вдарило. Потім, кількома метрами далі, гуркотливі звуки
злилися в один і раптом стихли. Тоді почувся Голос.
Це викликало в Люсі справжній жах, бо вона все ще нікого не бачила. Краєвид
парку виглядав так само — запустіння і спокій — як тоді, коли вони побачили його
вперше. Однак за два чи три кроки від себе вона почула слова:
— Отепер, браття, ми маємо шанс.
А потім хор інших голосів відповів:
— Слухайте його. Слухайте його. Він сказав: "Отепер ми маємо шанс". Чудова
робота, шефе. Ти цілковито правий.
— Такий у мене план, — тягнув далі перший голос. — Чигаймо на них біля берега,
коло човна. Нехай усі без винятку налаштують зброю. Ми зловимо їх, коли вони
захочуть повернутися на море.
— Так, це ідея! — заверещали інші голоси. — Це твій найкращий план, шефе.
Дотримуйся його, шефе. Важко придумати кращий план.
— Тож хутко, браття, хутко, — сказав перший голос. — Рушаймо.
— Так, шефе! — відповіли голоси. — Це найкращий наказ, який ти міг дати. Ми
якраз хотіли сказати те саме. Рушаймо!
Потім знову почувся гуркіт — спочатку дуже гучний та близький, а згодом дедалі
слабший, він віддалявсь у бік моря.
Люсі знала, що не має часу сидіти й сушити голову над визначенням цих
невидимих істот. Щойно вдалині стихло гуркотіння, вона зірвалася й щодуху побігла
стежкою, аби долучитися до решти та за будь-яку ціну їх попередити.
Поки все це відбувалось, решта друзів дійшли до таємничого дому. Це був
низенький одноповерховий будинок із гарного гладенького каменю з багатьма вікнами,
частково порослий плющем. Тут було так тихо, що Юстас сказав: "Там точно нікого
нема", але Каспіян мовчки показав на стовп диму, що піднімався від одного з коминів.
Крізь широку, прочинену навстіж браму вони ввійшли на бруковане подвір'я. І саме
тут усвідомили, що на острові є щось незвичайне. Посеред подвір'я вони побачили
криницю з помпою, а під нею — цеберку. І не було б у цьому нічого дивного, якби не
очевидний факт: ручка помпи рухалась угору і вниз, хоч не було нікого, хто б нею
рухав.
— Якесь чаклунство, — промовив Каспіян.
— Це точно якийсь механізм! — сказав Юстас. — Гадаю, ми нарешті потрапили до
цивілізованої країни.
У ту ж мить, задихана і спітніла, на подвір'я вбігла Люсі. Стишеним голосом вона
спробувала переказати їм те, що підслухала. Коли вони принаймні частково зрозуміли,
про що вона каже, навіть найстійкіші не виглядали захопленими.
— Невидимий ворог, — буркнув Каспіян. — І відрізати нас від човна… Важка
справа.
— Ти можеш щось розповісти, на кого схожі ці істоти, Люсі? — запитав Едмунд.
— Судячи з відлуння їхніх кроків, це могли бути люди?
— Я не чула ніяких кроків. Тільки голоси й жахливе гуркотіння, мовби хтось гупав
дерев'яним молотом.
— Я собі думаю, — промовив Рипічип, — чи не стали б вони видимими, якби їх отак
мечем помацати.
— Схоже на те, що ми незабаром у цьому пересвідчимося, — сказав Каспіян. — Але
ходімо звідси. Дехто з тої компанії стоїть біля помпи і чує все, що ми говоримо.
Вони повернули з подвір'я на алею, де дерева могли їх трохи затулити.
— Щоправда, я не припускаю, що ховання від невидимих істот щось дасть, —
зауважив Юстас. — Вони можуть бути всюди, навіть навколо нас.
— Дриніяне, що ти думаєш про те, щоб відмовитись від човна, вийти до затоки в
іншому місці і подати сигнал на "Мандрівника", аби вони підійшли і забрали нас на
борт? — запитав Каспіян.
— Тут занадто мілко, Ваша Королівська Милосте, — відповів Дриніян.
— Ми можемо дістатись уплав, — озвалась Люсі.
— Прошу, вислухайте мене, Ваші Високості, — промовив Рипічип. — Вважати, що
ми уникнемо зустрічі з невидимим противником, ховаючись, скрадаючись і
пригинаючись, — це божевілля. Якщо ці істоти хочуть з нами битися, то до бійки точно
дійде. І незважаючи на її результат, я волію зіткнутися з ними віч-на-віч, ніж бути
впійманим за хвіст.
— Я справді думаю, що цього разу Рипічип правий, — сказав Едмунд.
— Я впевнена, — додала Люсі, що коли Рине і команда побачать, що ми б'ємося на
узбережжі, то спробують нам допомогти.
— Проблема в тому, що їм на думку не спаде, що ми б'ємося, якщо не буде видно
жодного противника, — похмуро зауважив Юстас. — Вони подумають, що ми для
забавки вимахуємо в повітрі мечами.
Залягла не надто приємна мовчанка.
— Ну, що ж, — врешті-решт озвався Каспіян, — нічого іншого ми не вигадаємо. Ми
повинні стати з ними на герць. Давайте потиснемо одне одному руки. Люсі, заклади
стріли на тетяву, а решта дістаньте мечі, і нехай станеться те, що має статись. А може,
вони схочуть піти на переговори.
Тож всі рушили назад до берега моря, мовчки поглядаючи на зелені луки і спокійні
дерева. Дійшовши до пляжу і побачивши свій човен на піску саме там, де вони його
залишили, дехто з них подумав, що, можливо, все це Люсі приверзлось. Але навіть не
ступивши на пісок, вони почули голос:
— Ані руш, шановне панство, ані руш. Ми хочемо з вами поговорити. Нас тут понад
п'ятдесят і кожен тримає в руках зброю.
— Слухайте його, слухайте його, — почувся хор голосів. — Це наш шеф. Можете
йому вірити. Він каже вам щиру правду. Ось що.
— Я чомусь не бачу цих п'ятдесят вояків, — сказав Рипічип.
— Ти правий, правий, — почувся Голос Шефа. — Ви нас не бачите. А чому? Бо ми
невидимі.
— Говори далі, шефе, говори далі, — зашемрали Інші Голоси. — Ти говориш як по
написаному. Вони не могли почути кращої відповіді.
— Заспокойся, Рипічипе, — сказав тихо Каспіян, а потім підняв голос і закричав: —
О ви, невидимці, чого вам од нас треба? Чи ми зробили щось таке, що заслуговує на
ваш осуд?
— Нам потрібне щось, що може зробити для нас оця дівчинка, — відповів Голос
Шефа. Інші Голоси одразу ж повідомили, що саме це й хотіли сказати.
— Дівчинка! — гаркнув Рипічип. — Ця пані — королева.
— Ми нічого не знаємо про королев, — сказав Голос Шефа. (— Ми теж, ми теж, —
погоджувально зашемрали Інші Голоси.) — Нам потрібне лише те, що вона може
зробити.
— Що саме? — запитала Люсі.
— Якщо це образить честь її Високості, — додав Рипічип, — то ви навіть не
уявляєте, скількох із вас ми переб'ємо, поки самі не загинемо.
— Ну, що ж, — залунав Голос Шефа, — це довга історія. Може, присядемо?
Пропозиція була тепло сприйнята Іншими Голосами, але нарнійці продовжували
стояти.
— Отже, — промовив Шеф, — справа ось у чому. З давніх-давен — навіть важко собі
уявити, наскільки давніх — цей острів був власністю великого Чаклуна. А ми всі є, або
точніше, були його слугами. Отже, коротше кажучи, Чаклун, про якого йдеться,
наказав нам зробити щось таке, що нам не подобалось. А чому? Тому що ми не хотіли
цього робити. Тож Чаклун страшенно прогнівався на нас, бо — мушу вам сказати — він
володів цим островом і не був готовий до спротиву. Він був вельми категоричний, якщо
ви знаєте, що я маю на увазі. Але стривайте, про що я казав? Ох, так, отже, цей Чаклун
пішов собі на гору… бо — ви мусите знати — він тримав усі речі, потрібні для
чаклунства, а ми мешкали в долині… Тож. як я й кажу, пішов на гору і послав на нас
закляття. Бридке закляття. Якби ви нас побачили, а я гадаю, що ви повинні
завдячувати вашим щасливим зорям, що ви нас не бачите, вам було би важко повірити,
як ми виглядали до того, як він нас зачаклував. Ви насправді б не повірили. Отже. Ми
були всі настільки потворними й осоружними, що не могли витримати свого вигляду. І
що ми тоді зробили? Що ж, я вам скажу, що ми зробили. Ми дочекались, поки Чаклун,
про якого я казав, піде пополудні спати, прокралися сходами на гору і зухвало
накинулись на його Книгу Чарів, аби побачити, чи не можна бува щось зробити з тим
закляттям. І вірте мені чи не вірте, але запевняю вас, що ми не могли знайти нічого: я
маю на увазі якесь закляття, яке би зняло з нас цю бридоту. Але час минав і старий
щомиті міг прокинутись, а я весь смердів потом, тому я вас не ошукую, тож,
скорочуючи розповідь, не знаю, на щастя чи на лихо ми нарешті натрапили на
закляття, що перетворює на невидимок. І нам здалося, що краще бути невидимими, ніж
настільки потворно бридкими. А чому краще? Бо так нам подобалося більше. Отже, моя
дівчина, яка була у віці цієї дівчинки, що з вами, а було це солодке дитя, поки він її не
закляв, хоч тепер… ну, але краще про це не розводитись… отже, як я кажу, моя мала
дівчинка промовила те закляття, бо його мала промовити мала дівчинка або сам
Чаклун, щоб воно подіяло, якщо ви мене добре розумієте, бо інакше б не подіяло. А
чому ні? Бо нічого б не подіяло. Отже, та моя Кліпсі промовила закляття, бо, мушу вам
сказати, читала вона справді гарно, ну й усі ми стали такими невидимими, як тільки
можна мріяти. І запевняю вас, ми відчули велике полегшення, коли нарешті перестали
бачити власні обличчя. Принаймні спочатку. Але, коротше кажучи, нам швидко це
смертельно набридло. І ще одне. Ніхто з нас не помітив, чи Чаклун, про якого я вам
перед цим розповідав, також став невидимим чи ні. Але, з іншого боку, відтоді ми його
не бачили. Тому ми не знаємо, помер він чи кудись подався, а може, сидить там, на
горі, невидимий чи спускається вниз і теж невидимий. І повірте мені, підслуховування
нічого не дає, бо він завжди ходив босим і ніколи не робив галасу більше, ніж великий
котяра. І скажу вам чесно, шляхетні панове, усе це вже стає просто нестерпним.
Так звучала розповідь Голосу Шефа, хоч я її сильно скоротив, оминувши все, що
казали впродовж розповіді Інші Голоси. Адже насправді йому жодного разу не вдалося
вимовити більше шести (або найбільше семи) слів, щоб його не перервали хорові
потакування і заохочення продовжувати розповідь. А відтак для терпіння нарнійців це
було велике випробування. Коли все це закінчилось, запанувала довга мовчанка.
— Але що спільного все це має з нами? — озвалася нарешті Люсі. — Я не розумію.
— Оце номер! Хіба я не закінчив і не виклав усе на чистоту? — здивувався Голос
Шефа.
— Ти виклав усе, виклав усе ясно, шефе, — загриміли захоплено Інші Голоси. —
Ніхто б не виклав цього ясніше і краще. Розповідай далі, шефе, розповідай далі.
— Але ж я не мушу розповідати всю історію спочатку… — почав Голос Шефа.
— Ні. Це зовсім не вимагається, — водночас відповіли Каспіян і Едмунд.
— Отже, щоб усе це викласти кількома словами, — знову озвався Голос Шефа, — ми
вже віддавна все чекаємо на якусь маленьку дівчинку з далеких земель, таку, як ти,
панянко, котра пішла би на гору, взяла Книгу Чарів, знайшла в ній закляття, яке
здатне зняти закляття невидимості, і промовила його. І всі ми заприсяглися, що коли
на острові з'являться перші чужоземці з маленькою дівчинкою, звичайно, бо якби її не
було, все би було по-іншому, тому ми заприсяглися, що не дозволимо їм поїхати, поки
вони не зроблять для нас того, що нам так треба! І саме тому, мої шляхетні панове,
якщо ваша дівчинка введе нас в оману, нашим обов'язком буде перерізати вам усім
горлянки. Але тільки з почуття обов'язку, сказати б, і, я сподіваюся, без жодної образи.
— Я не бачу вашої зброї, — сказав Рипічип. — Чи вона також невидима? — Ледве
він вимовив ці слова, як вони почули свист і в одне з дерев увіткнувся спис.
— Це спис, — почувся Голос Шефа.
— Так, це спис, шефе, це спис, — притакнув хор Інших Голосів. — Краще не
скажеш.
— А цей спис я тримав у руці, — вів далі Голос Шефа. Нашу зброю можна побачити
лише тоді, коли вона випадає в нас із рук.
— Але чому ви хочете, щоб саме я це зробила? — запитала Люсі. — Чому цього не
зробить хтось із вас? Чи серед вас нема дівчаток?
— Ми не наважуємось, не наважуємось, — промовили Голоси. — Ми ніколи знову
не зайдемо на гору.
— Інакше кажучи, — сказав Каспіян, — ви хочете, щоб ця маленька пані зіткнулася
з небезпекою, бо ви не наважуєтесь про це попросити своїх власних сестер і дочок!
— Саме так, саме так, — охоче підтвердили Голоси. — Ти не міг цього сказати
краще. Ех, ти, мабуть, освічений. Це кожному видно.
— Ви всі огидні… — почав Едмунд, але Люсі його перебила:
— Я мушу йти на гору вночі чи можна серед білого дня?
— Ох, серед білого дня, зрозуміло, — відповів Шеф Голосів. — Не вночі. Про це тебе
ніхто не просить. Іти на гору вночі? Брррр…
— Тож добре, я зроблю це, — сказала Люсі. — Ні, — додала вона, повернувшись до
своїх друзів, — навіть не намагайтеся мене спинити. Хіба ви не бачите, що це
безглуздя? їх тут безліч. Ми не можемо їх перемогти. А з другого боку… це шанс!
— Але цей Чаклун! — закричав Каспіян.
— Я знаю, — сказала Люсі. — Але може, він не такий уже й поганий, як вони
кажуть. Вам не здається, що цей народець не з хоробрих?
— Він точно не належить до наймудріших, — зауважив Юстас.
— Послухай, Люсі, — мовив Едмунд, — ми справді не можемо тобі дозволити туди
піти. Запитай Рипічипа, я впевнений, що він скаже те саме.
— Але ж таким чином я хочу врятувати і своє життя, а не лише ваше, — сказала
Люсі. — Повірте, я так само, як ви, не хочу бути порізаною на локшину невидимими
мечами.
— її Королівська Високість має на це право, — раптово озвався Рипічип. — Якби ми
мали бодай найменший шанс захистити її життя в битві, то не було би про що казати.
Але в нас, однак, нема жодного шансу. А те, що вони від неї жадають, жодною мірою не
суперечить честі Її Королівської Високості, навпаки — це шляхетний і геройський
вчинок. Якщо серце королеви наказує їй піти на ризик і зустрітися з Чаклуном, то я не
можу бути проти цього.
І ніхто ніколи не бачив, щоб Рипічип чогось боявся, тому він міг це сказати
анітрохи не почуваючись боягузом. Хлопці, які боялися досить часто, зашарілися. В
тому, що сказав Рипічип, було, однак, так багато очевидного сенсу, що вони мусили
погодитись. Коли вони повідомили про своє рішення, невидимий народ задоволено
закричав. Шеф Голосів (що його палко підтримали Інші Голоси) запросив нарнійців на
вечерю. Юстас не хотів приймати запрошення, але Люсі сказала: "Я впевнена, що в
цьому не криється жодної зради", і всі погодились. Отже, у страшенному гуркотінні
(яке стало ще гучнішим, коли вони зайшли на викладений кам'яними плитами двір)
вони повернулися до таємничого дому.
Розділ десятий
ЧАРІВНИКОВА КНИГА
Невидимки просто по-королівськи частували своїх гостей. Дивно було спостерігати,
як до столу наближаються тарілки зі стравами і не бачити, хто їх несе. Дивно було б
навіть якби тарілки рухались паралельно до підлот, як ми собі й уявляємо. Але вони
рухались інакше: довгою бенкетною залою посуд пересувався серією стрибків. У
найвищій точці кожного стрибка посуд опинявся на висоті п'ятнадцяти футів, а тоді
падав униз і несподівано зупинявся за три фути від підлоги. Коли в тарілці було щось
на кшталт супу чи тушкованого м'яса, результат був радше катастрофічним.
— Я просто не тямлюся від цікавості, хто ці люди, — прошепотів Едмундові Юстас.
— Це люди взагалі, як ти гадаєш0 Вони більше схожі на гігантських коників-стрибунців
або жаб.
— Справді, схоже, — погодився Едмунд. — Тільки не кажи про стрибунців Люсі.
Вона недолюблює комах, особливо великих.
Трапеза була б приємнішою, якби не надзвичайна плутанина та розмови, які
цілковито складалися з підтверджень. Невидимки погоджувались з усім. Справді, з
більшістю їхніх зауважень просто неможливо було не погодитись: "Я завжди кажу,
якщо людина голодна, вона полюбляє поїсти", або "Стає темно — вночі завжди так", чи
навіть "О, ви припливли по воді. Страшенно мокра штука, еге?" А Люсі не могла
примусити себе відвести погляд від зяючого темрявою входу, де виднівся початок
сходів — це було видно з того місця, де сиділа дівчинка, — і думала про те, що чекає на
неї там, вгорі, завтра вранці, коли вона підніметься сходами. І все ж учта видалася на
славу, з грибним супом, вареними курчатами та телятиною, з аґрестом, червоною
смородиною, сиром, сметаною, молоком та медом. Мед сподобався всім, крім Юстаса —
він шкодував потім, що пив його.
Наступного дня Люсі прокинулась з відчуттям, яке буває в день екзамену чи походу
до дантиста. Стояв приємний ранок, гули бджоли, влітаючи та вилітаючи з її вікна, і
луки за ним скидалися на англійські. Вона встала, одягнулась і під час сніданку
намагалась їсти та говорити, як звичайно. А тоді, проінструктована Головним Голосом
на предмет того, що вона має зробити, коли підніметься нагору, вона мовчки кивнула
іншим, підійшла до початку сходів і, не озираючись, стала підніматися ними.
Єдине щастя, що було досить світло. Просто попереду, вгорі, на першому марші
сходів, виднілось вікно. Перебуваючи там, дівчинка могла чути "тік-так-тік-так" старого
годинника у залі внизу. Тоді вона дійшла до майданчика між поверхами і повернула
ліворуч, на наступний марш, після чого цокання годинника більше не чулося.
І ось дівчинка дійшла до вершечка сходів. Люсі побачила довгий, широкий коридор,
у дальньому кінці якого світилось велике вікно. Вочевидь, коридор проходив уздовж
всього будинку. Коридор було оздоблено різьбленими панелями та килимами, і з
кожного його боку виднілось багато дверей. Люсі нерухомо стояла, не чуючи ні
мишачого писку, ні дзижчання мух, ні шурхоту розгойдуваної завіси, нічогісінько —
чула лише биття власного серця.
— Останні двері ліворуч, — сказала вона сама до себе. Найскладнішим видавалось
те, що потрібні двері — останні. Щоб дійти до них, слід було минути інші кімнати, одна
за одною. У кожній з них міг бути Чарівник — сплячий чи ні, невидимий чи навіть
мертвий. Однак марно було про це думати. І дівчинка почала свою коротку подорож.
Килим виявився настільки товстим, що ступала вона безгучно.
— Наразі немає чого боятись, — сказала собі Люсі. І справді — це був тихий,
освітлений сонцем коридор. Можливо, занадто тихий. А ще — було б краще, якби на
дверях не вимальовувалися дивні багряні знаки — покручені, складні карлючки, котрі,
очевидно, щось означали, і значення це не обов'язково мало бути хорошим. І краще
було б, якби на стінах не висіли маски. Не те щоб вони були потворні — чи то пак,
потворні надміру, проте порожні очниці виглядали дивно. Варто було лише дозволити
— і ти вже уявляв, що тільки ти відвертаєшся, як маски за твоєю спиною починають
ворушитись.
Минувши шості двері, Люсі вперше по-справжньому перелякалась. На якусь мить
вона була майже впевнена, що на стіні з'явилося зле бородате личко і скорчило їй
гримасу. Вона примусила себе зупинитись і поглянути на нього. Ніякого личка там не
було. На стіні висіло невелике дзеркало, за розміром та формою точнісінько таке, як її
обличчя, з волоссям вгорі та бородою, що звисала додолу, тож коли хтось дивився в
дзеркало, бачив власне обличчя, обрамлене волоссям та бородою.
— Проходячи, я краєм ока вловила власне відображення, — пояснила собі Люсі. —
Оце й усе. Воно не завдасть шкоди.
Однак вигляд свого лиця з тим волоссям та бородою дівчині не сподобався і вона
пішла далі. (Не знаю, що то було за Бородате Дзеркало, — я ж не чарівник).
Прямуючи до останніх дверей ліворуч, Люсі почала підозрювати, що коридор під
час її мандрівки видовжувався — можливо, то була частина магії будинку. Та нарешті
вона дійшла до мети. Двері були відчинені.
За ними виявилась простора кімната з трьома великими вікнами, від підлоги до
стелі заставлена книжками. Так багато книжок Люсі ще не доводилось бачити: крихітні
книжечки, товсті та пухкі книжки та книжки, більші від церковної Біблії, всі оправлені
в шкіру, з запахом старовини, учені та магічні. Та з інструкцій дівчинці було відомо:
жодна з цих книжок не повинна її турбувати. Тому що Книга, Магічна Книга, лежала на
читальному столі у самому центрі приміщення. Люсі зрозуміла, що читати доведеться
стоячи (тим паче, стільців навколо не було), до того ж — спиною до дверей. Тож вона
повернулась, аби зачинити двері.
Та вони не зачинялись.
Хтось може не погодитися з Люсі, та я гадаю, вона мала рацію. Вона сказала, що не
мала б нічого проти, якби двері вдалось зачинити, і що стояти у такому місці з
прочиненими за спиною дверима — досить неприємно. Я почувався б так само. Однак
нічого не можна було вдіяти.
До того ж дівчинку неабияк хвилювали розміри книги. Головний Голос навіть не
натякнув їй, де саме у Книзі можна знайти заклинання для перетворення речей на
видимі. Він навіть здавався спантеличеним її запитанням. Він сподівався, що вона
почне з початку і шукатиме, аж поки не наткнеться на заклинання. Він навіть не думав
про якийсь інший спосіб пошуку потрібного місця в книзі.
— Але ж це може забрати у мене дні й тижні! — мовила Люсі, дивлячись на
здоровенний том, — а я вже почуваюсь так, наче пробула в цьому місці кілька годин.
Вона підійшла до столу і поклала руку на книгу. Доторкнувшись до неї, дівчина
відчула поколювання в пальцях, наче від електричного розряду. Спершу Люсі, як не
намагалась, не могла відкрити книгу, бо та була защіпнута на дві застібки, та коли вона
їх відімкнула, том легко відкрився. І що це була за книга!
Написана, не надрукована — чистим, чітким письмом, з жирними хвостиками літер
і тонкими вершечками, письмом великим, зрозумілішим віддрукованого шрифту і
настільки красивим, що Люсі дивилась на нього цілу хвилину, забувши навіть про
читання. Папір був свіжий і гладенький, ще й гарно пахнув, а на полях і навколо
великих кольорових заголовних літер, з яких починалося кожне заклинання, яскравіли
малюнки.
Титульної сторінки чи назви не було. Заклинання починались відразу, і спершу в
них не було нічого важливого. Для лікування бородавок (треба вимити руки в
місячному світлі у срібній посудині), зубного болю та судом і заклинання від
бджолиних укусів. Зображення чоловіка з зубним болем було настільки правдивим, що
у глядача починали боліти зуби, якщо він надто довго роздивлявся малюнок. А золоті
бджоли, розкидані навколо четвертого заклинання, здавалось, літали по-справжньому.
Люсі ледве вдалося відірватися від першої сторінки, але, перегорнувши наступну,
дівчинка побачила, що і та не менш цікава.
— Але я мушу продовжувати, — сказала вона собі. І Люсі прогортала сторінок
тридцять, котрі — якщо вона добре запам'ятала — вчили, як знайти зариті скарби,
пригадати забуті речі, забути те, що хочеться не пам'ятати, розуміти, хто говорить
правду, а хто — ні, як викликати (або попередити) вітер, туман, сніг, дощ або дощ зі
снігом, як викликати чарівний сон або нагородити когось віслюковою головою (як це
сталося з бідолашним ткачем Основою*). І чим довше Люсі читала, тим
дивовижнішими та правдивішими ставали картинки.
І ось дівчинка дійшла до сторінки, картинки на якій були настільки неймовірними,
що аж важко було зауважити літери. Важко — та Люсі помітила перші слова. Вони
були такими: "Надійне заклинання, яке зробить жінку красивішою від усіх смертних".
Люсі почала вдивлятися в малюнки, наблизивши обличчя до сторінки, і, хоча раніше
зображення видавались густими та заплутаними, вона раптом виявила, що стала
бачити їх чіткіше. На першому малюнку було зображено дівчинку, яка стояла біля
столу і читала величезну книгу. Вбрана вона була точнісінько як Люсі. На наступному
— Люсі (бо на картинках було зображено саме її) стояла з відкритим ротом і
переляканим виразом обличчя, щось проказуючи чи декламуючи. На третьому
малюночку на неї зійшла неземна краса. Враховуючи те, наскільки маленькою спершу
здавалась картинка, було дивно, що намальована Люсі виглядала тепер такою ж
великою, як Люсі справжня. Вони подивилися в очі одна одній і справжня Люсі за
кілька хвилин відвела погляд, спантеличена красою іншої Люсі, — хоча й бачила в тому
прекрасному обличчі якусь подібність до самої себе. А тоді картинки швидко й плутано
закружляли навколо неї. Вона бачила себе на троні під час великого турніру в
Келормені, де королі з усього світу змагались за її вроду. Згодом турніри
перетворилися на справжні війни — і вся Нарнія та Аркенлянд, Тельмар та Келормен,
Ґальма й Теребинтія були спустошені люттю королів, графів та великих лордів, котрі
боролись за її ласку. Тоді все змінилось, і Люсі — все ще красивіша від решти смертних
— опинилася в Англії. І Сьюзан (яка завжди вважалась найвродливішою в родині)
повернулась з Америки. На малюнку Сьюзан виглядала точнісінько як справжня,
тільки не така гарна і з лютим виразом обличчя. Сьюзан заздрила вражаючій вроді
Люсі, та це нічого не означало, бо думка Сьюзан тепер нікого не хвилювала.
— Я прокажу заклинання, — мовила Люсі. — Мені байдуже. Я це зроблю.
"Мені байдуже" вона сказала тому, що мала сильне відчуття, ніби не повинна цього
робити.
Проте, поглянувши знову на перші слова заклинання (дівчинка була певна, що там,
посередині письма, раніше картинки не було), вона побачила велику левову морду —
лице самого Лева Аслана, котрий дивився на неї. Лев був намальований такими
яскравими золотими фарбами, що, здавалося, аж випливав на неї зі сторінки. І Люсі так
до кінця й не була певна, що він бодай трохи не поворухнувся. У кожному разі, вона
добре знала цей його вираз. Він гарчав, аж видно було всі зуби. Дівчинка відчула
невимовний страх і швидко перегорнула сторінку.
Трохи пізніше вона дійшла до заклинання, яке дозволяло довідатись, що думають
про тебе твої друзі. Дотепер Люсі нестерпно хотілось спробувати інше заклинання —
те, яке зробило б її прекраснішою за всіх смертних. Тож, як винагороду за те, що не
промовила його, вона вирішила скористатись хоча б цим.
Поквапом — адже боялась, що передумає, — вона проказала слова (ніщо на світі не
переконає мене переказати їх вам). А тоді почала чекати, що ж станеться.
Коли не сталось нічого, дівчинка взялась розглядати малюнки. І несподівано
побачила річ, яку найменше сподівалась тут знайти: зображення купе третього класу в
поїзді, в якому сиділи дві школярки. Люсі відразу ж впізнала їх. То були Меджорі
Престон та Енні Фізерстоун. Тільки тепер це була вже не просто картинка. Вона ожила.
Люсі бачила, як мерехтять за вікном телеграфні стовпи. Тоді поступово (наче радіо, у
якому "підкручували" звук) до неї почали долинати їхні слова.
— А в цьому семестрі я тебе побачу, — запитала Енні, — чи ти й далі будеш
пропадати з Люсі Певенсі?
— Не розумію, що ти маєш на увазі під "пропадати", — сказала Меджорі.
— Розумієш, ще й як, — мовила Енні. — Минулого семестру ти за нею просто
впадала.
— Та ні, не впадала, — відповіла Меджорі.
— У мене ще є здоровий глузд. Вона по-своєму непогана мала. Але на закінчення
семестру я від неї досить-таки втомилась.
— Що ж, наступного семестру ти не матимеш такої нагоди! — закричала Люсі. —
Дволика тварючка!
Однак звук її власного голосу пригадав дівчинці, що вона розмовляє з картинкою, а
справжня Меджорі десь далеко, в іншому світі.
— Ну, — сказала сама собі Люсі, — я була про неї кращої думки. Минулого
семестру я стільки всього для неї робила, знаходилася поруч, коли інші дівчата не
хотіли робити цього. І вона це знає. І серед усіх людей вона вибрала Енні Фізерстоун!
Цікаво, чи всі мої друзі такі? Тут безліч інших малюнків. Ні. Я більше не дивитимусь.
Не буду, не буду, — і вона з величезним зусиллям перегорнула сторінку, але перед тим
на папір ляпнула велика, зла сльоза.
Наступна сторінка подарувала їй заклинання "для підбадьорення". Малюнків тут
було менше, але всі дуже гарні. І те, що Люсі прочитала, більше скидалося на
розповідь, ніж на заклинання. Воно займало три сторінки, і перш ніж дочитати першу з
них, Люсі встигла забути, що взагалі читає. Вона жила в розповіді, наче все діялось
насправді — і всі малюнки видавались правдивими. Дійшовши до третьої сторінки і до
кінця, дівчинка мовила:
— Я не читала — і не прочитаю в майбутньому — кращої історії, ніж ця. О, я читала
б її років десять. Ну, принаймні перечитаю ще раз.
Однак тут у гру вступила магія Книги. Повернутись було неможливо. Сторінки по
праву руку — ті, що попереду, гортати можна було, по ліву руку — ні.
— Ах, як шкода! — сказала Люсі. — А я так хотіла перечитати історію. Ну,
принаймні запам'ятаю її. Поглянемо… в ній розповідалось про… про… о леле, вона
вивітрилася з пам'яті. І навіть остання сторінка спорожніла. Ну й чудернацька
книженція. Як же я могла забути? Все, що я знаю, — це про чашу, меч, дерево та
зелений пагорб. Але більше не пригадую — що ж робити?
Їй так ніколи і не вдалося пригадати — і відтоді хорошою історією Люсі називала
таку, що нагадувала їй про забуту розповідь з Чарівникової Книги.
Вона перегорнула сторінку і з подивом побачила, що наступний аркуш малюнків не
має взагалі. А перші слова повідомляли: "Заклинання, що робить приховані речі
видимими". Вона перечитала його, щоб навчитись правильно вимовляти складні слова,
а тоді промовила вголос. Дівчинка відразу зрозуміла, що заклинання спрацьовує, адже,
коли вона його промовляла, великі літери на початку сторінки забарвлювались, а на
полях почали з'являтись картинки. Це було схоже на момент, коли ти тримаєш у руці
аркуш з написаним невидимим чорнилом текстом — і письмо поступово проявляється.
Тільки замість тьмяного кольору лимонного соку (найпростішого невидимого чорнила)
літери в книзі мінились золотим, синім та багряним. То були химерні малюнки, і
зображені на них постаті не надто подобались Люсі. А тоді вона подумала:
— Сподіваюсь, я зробила видимим усе, а не лише Здоровил. В цьому місці, мабуть,
тирлується чимало різних невидимок. Не певна, що хочу їх усіх побачити.
У цю мить вона почула м'які, проте впевнені кроки, які наближались коридором
позаду неї — і, звісно, дівчинка пригадала, що їй казали про Чарівника, котрий ходить
босоніж, створюючи не більше шуму, ніж кіт. Завжди краще обернутись, ніж чекати,
поки хтось скрадається за твоєю спиною. Люсі так і зробила.
А тоді її обличчя просяяло і на якусь мить (хоча про це вона й не довідалась),
дівчинка виглядала майже такою ж вродливою, як Люсі на малюнку, — і мала кинулася
вперед, зойкнувши від радості та простягнувши вперед руки. Тому що у дверях стояв
сам Аслан, Лев, найбільший з усіх великих королів. Він був справжній, реальний та
теплий, він дозволив їй поцілувати себе і зануритись у його блискучу гриву. І з
низького, схожого на землетрус, звуку, що долинав зсередини істоти, Люсі навіть
насмілилася зробити висновок, що він муркотів.
— О, Аслане, — сказала вона, — який ти добрий, що прийшов.
— Я був тут увесь час, — мовив він, — але ти щойно зробила мене видимим.
— Аслане! — з легким докором сказала Люсі. — Не жартуй з мене. Так, наче я
змогла б зробити тебе видимим!
— Змогла, — сказав Аслан. — Чи ти гадаєш, що я не підкоряюсь власним правилам?
Після невеликої паузи він знову заговорив.
— Дитино, — мовив він. — Мені здається, ти підслуховувала.
— Підслуховувала?
— Ти почула, що кажуть про тебе твої однокласниці.
— А, це? Я і не подумала, що це підслуховування, Аслане. Хіба то не була магія?
— Шпигування за людьми за допомогою магії — це те саме, що шпигування без неї.
І ти невірно оцінила свою подругу. Вона слабка, проте любить тебе. Від остраху перед
старшою дівчинкою вона сказала те, що не мала на увазі.
— Не думаю, що я коли-небудь зможу забути те, що почула.
— Ні, не зможеш.
— О леле, — сказала Люсі. — Невже я все зіпсувала? Ти хочеш сказати, що ми
могли б і надалі залишатися друзями, якби не цей випадок — і то друзями близькими,
на все життя, можливо — а тепер цього не буде9
— Дитино, — сказав Аслан, — хіба я раніше не пояснював тобі, що ніхто не знатиме
того, що трапиться?
— Так, Аслане, пояснював, — сказала Люсі. — Вибач. Але, будь-ласка…
— Кажи, серденько.
— Чи зможу я коли-небудь знову прочитати ту історію, котру не змогла
запам'ятати? Ти розповіси її мені, Аслане? Прошу, прошу!
— Так, справді, я розповім її тобі через багато-багато років. А зараз — ходімо. Ми
повинні зустрітися з господарем цього будинку.
Розділ одинадцятий
ОЩАСЛИВЛЕНІ ДАФФЕРОНОГИ
Люсі вийшла на коридор за Великим Левом і одразу побачила босого, вбраного в
довгу, червону туніку старця, що прямував до них. Його біле волосся вінчала корона з
дубового листя, борода спадала до пояса. Він спирався на дивний різьблений посох.
Побачивши Аслана, він низько вклонився і сказав:
— Вітаю тебе в останньому з твоїх домів.
— Чи не набридло тобі, Корякіне, правити настільки нерозумними підданими?
— Ні, — відповів Чаклун. — Це не те. Є між ними дуже нерозумні, але з ними
великих проблем нема. Мене порядно дістали всілякі створіння. Іноді мені, здається,
терпець уривається. Не можу діждати дня, коли ними почне правити мудрість, а не
звичайна магія, як було досі.
— Всьому свій час, Корякіне, — сказав Аслан.
— Так, усьому лише свій час. Чи маєш ти намір показатися перед ними?
— Ні! — відповів Лев чимось подібним до гарчання, яке означало (як подумала
Люсі) сміх. — Гадаю, це б їх дуже перелякало. Багато зірок зістаріє і знайде свій
спочинок на островах, поки твій народ до цього дозріє. А сьогодні перед заходом сонця
я повинен нанести візит карликові Трампкіну, який у замку Кер Паравел рахує дні до
повернення свого хазяїна Каспіяна. Я розповім йому цю історію, Люсі. Не роби такої
похмурої міни. Ми незабаром зустрінемося знову.
— Аслане, будь ласка, — попрохала Люсі, — скажи мені, що у тебе означає
"незабаром".
— "Незабаром" для мене може бути коли завгодно, — відповів Аслан і раптово зник.
Люсі залишилась сам на сам з Чаклуном.
— Зник, — сказав старець. — Він зник, і ми з тобою відчуваємо жаль. Його
неможливо зупинити, він не поводиться як приручений лев. Але чи сподобалась тобі
моя Книга?
— Деякі речі мені дуже сподобались, — відповіла Люсі. — Чи ти весь час знав, що я
тут?
— Правду кажучи, від самого початку, відтоді, як я дозволив Дафферам стати
невидимими, знав, що ти з'явишся тут, аби їх розчаклувати. Тільки-от я не був
упевнений, якого саме дня це станеться. І особливо цього ранку я не був обережний.
Річ у тім, що й мене перетворили на невидимого, а коли я невидимий, мені завжди
хочеться спати. Уааааа! Знову кортить позіхати! Ти не голодна?
— Трохи голодна, — зізналась Люсі. — Я не уявляю, котра зараз може бути година.
— Ходімо, — мовив Чаклун. — "Незабаром" може означати "коли завгодно" в
Аслана, але в моєму домі відомо, що, коли почуваєшся голодним, то незабаром
пробамкає першу.
Він провів її коридором і відчинив одні з дверей — до приємної, наповненої сонцем і
квітами кімнати. Посередині стояв стіл. Коли вони ввійшли, той не був накритий, але,
вочевидь. належав до чарівних столів, бо лише від одного слова старця вкрився
скатертиною, тарілками, склянками та їжею.
— Маю надію, це те, що ти любиш, — сказав він. — Я спробував почастувати тебе
їжею, що більше нагадувала те, до чого ти призвичаїлася у себе на батьківщині, ніж те,
що вам востаннє подавали.
— Ох, яка краса! — скрикнула Люсі. І справді, там був гарячий — іще шкварчав на
пательні — омлет із зеленим горошком, шмат холодної ягнятини, полуничне морозиво,
лимонад і горнятко шоколаду на десерт. Сам Чаклун лише випив трохи вина і з'їв
окраєць хліба. Люсі пересвідчилась, що його можна зовсім не боятись, і незабаром вже
теревенила з ним як зі старим другом.
— Коли закляття почне діяти? — запитала вона. — Чи Даффери одразу стануть
видимими?
— Ох, так, вони вже видимі. Але тепер, мабуть, все ще сплять. Завжди десь в обід
вони влаштовують невеличкий сон.
— А чи тепер, коли вони вже видимі, ти схочеш зняти з них закляття бридоти? Ти
повернеш їм колишній вигляд?
— Гм, це дещо делікатна справа, — сказав Чаклун. — Розумієш, моя люба, це тільки
вони думають, що колись виглядали досить добре. Це вони кажуть, що були спотворені.
Але я б так не сказав. Чимало осіб вважало б це швидше зміною на краще.
— Чи вони настільки зарозумілі?
— Так. У всякому разі зарозумілим є шеф Дафферів, і він заразив решту.
— Ми мали змогу це помітити, — сказала Люсі.
— Так. І вочевидь, нам треба якось упоратися без нього. Звісно, я міг би
перетворити його на щось інше або навіть зачарувати, щоб інші не вірили його словам.
Але не хочу цього робити. Краще, аби вони хоч кимсь захоплювались, ніж не
захоплювались ніким.
— А тобою вони не захоплюються? — запитала Люсі.
— Ох, ні, мною ні, — відповів Чаклун. — Не думаю, що вони могли б мною
захоплюватись.
— А чому ти їх, власне кажучи, спотворив… тобто, зробив з ними те, що вони
називають спотворенням?
— Тому що вони не робили те, що їм було сказано. Їхній обов'язок — турбота про
сад і догляд за їстівними рослинами. Не для мене, як вони вважають, а для них самих.
Якби я їх до цього не змушував, вони б узагалі цього не робили. І ясна річ, якщо маєш
сад, то треба й воду мати. Якісь півмилі звідси, біля підніжжя гір, є прекрасне джерело,
і з цього джерела бере початок струмок, який протікає якраз посередині саду. Я казав
їм, щоби брали воду просто з потоку, замість три або чотири рази на день дертися на
гору, а потім, вертаючись, половину води розхлюпувати дорогою. Але вони не могли
цього зрозуміти. І врешті-решт, відмовилися від цього.
— Чи вони справді такі нерозумні? — запитала Люсі.
Чаклун скрушно зітхнув.
— Важко повірити в усі проблеми, які я з ними мав. Кілька місяців тому їм
закортіло мити тарілки перед обідом: вони вважали, що потім їм це заощадить час. Я
зловив їх на тому, як вони садили варену картоплю, аби не варити після того, як її
зберуть. Одного разу потрапив до молочарні кіт, і двадцятеро цих віслюків повиносили
всі діжки з молоком; нікому з них і на думку не спало просто викинути кота. Але бачу,
ти вже закінчила їсти. Ходімо, поглянемо на Дафферів, якщо їх уже можна побачити.
Вони перейшли до іншої кімнати, захаращеної такими блискучими й таємничими
інструментами, як астролябії, планетарії, хроноскопи, віршометри, хореямбуси й
теодолінди, і тут, коли вони підійшли до вікна, Чаклун сказав:
— Ось твої Даффери.
— Я нікого не бачу, — сказала Люсі. — Але що це таке — оті грибоподібні
штукенції?
І тими штукенціями, на які показала Люсі, був заповнений увесь газон. Звичайно,
вони навдивовижу скидалися на гриби: ніжки могли сягати метра заввишки, стільки ж
мали в діаметрі капелюшки. Придивившись до них уважніше, вона помітила, що ніжки
не росли зсередини капелюшка, а якось збоку, що справляло враження, немовби гриби
ось-ось перекинуться. Біля кожної ніжки у траві теж лежало щось дивне, щось на
кшталт маленької торбинки. Що довше вона вдивлялась у ці дивні речі, то менше вони
нагадували гриби. Капелюшки зовсім не були округлі, як вона вважала спочатку: вони
були видовжені і розширювались з одного кінця. Істот було багато — п'ятдесят чи й
більше.
Годинник пробемкав третю.
Цієї миті сталося щось абсолютно фантастичне. Всі "гриби" раптово стали на
голову. А маленькі "торбинки", які лежали біля ніжок на траві виявилися головами і
тулубами. А самі ніжки — ногами. А найдивовижніше було те, що з кожного тулуба
виростала лише одна нога, яка закінчувалась однією величезною стопою з широкими,
дещо закрученими догори пальцями — так, що вся стопа трохи нагадувала маленький
човник. Люсі одразу ж зрозуміла, чому ці істоти щойно були подібні до грибів. Просто
кожна лежала собі на спині, виставивши ногу в повітря; саме ці гігантські стопи,
побачені згори, нагадували капелюшки грибів. Згодом вона довідалася, що це був їх
звичний спосіб відпочинку, бо стопи захищали їх від сонця й дощу. Одноніг, що лежить
під своєю власною стопою, почувається, немов у наметі.
— Ох, які смішнючі диваки! — закричала Люсі і порснула сміхом. — Це ти їх такими
зробив?
— Так, так, це я перетворив Даффері на Одноногів, — сказав Чаклун. Він теж
заходився від сміху, аж сльози стікали йому по щоках. — Ти тільки глянь!
На це варто було подивитись. Малі, одноногі людці не могли, ясна річ, ходити або
бігати так, як ми. Вони рухалися стрибками, як блощиці або жаби. І що це були за
стрибки! Мовби кожну велику стопу було нашпиговано пружинами! А падали вони на
землю зі страшенним галасом — це були саме ті гуркотливі звуки, які так здивували
Люсі попереднього дня. А тепер вони стрибали в усі боки, перегукуючись:
— Агов, хлопці! Ми знову видимі!
— Так, ми видимі, — сказав один з них у червоному капелюсі з декоративним
хвостом, вочевидь, шеф Одноногів. — Скажу вам, що коли чуваки видимі, тоді вони
можуть бачити одне одного.
— Ах, саме так, саме так, шефе! — почулися крики. — У тому й річ. Ніхто б краще
не міг це сформулювати. Це не можна було викласти краще.
— Та мала застала старого вві сні, — озвався знову шеф Одноногів.
— Цього разу ми обвели його навколо пальця.
— Саме це ми й хотіли сказати! — заволав одностайний хор голосів. — Ти сьогодні
кращий, ніж будь-коли, шефе. Так тримати, так тримати.
— І вони мають нахабство таке про тебе казати? — здивувалася Люсі. — Адже ще
вчора вони так панічно тебе боялися. Невже їм і на думку не спадає, що ти можеш це
почути?
— Якраз це і є чи не найсмішніша риса Дафферів, — сказав Чаклун. — То вони
поводяться так, мовби добре знають, що я дуже грізний, тримаю руку на пульсі й усе
чую. А вже наступної миті переконані, що я дозволю піддатись на одну з їхніх штучок,
які б навіть дитина виявила. Важко повірити, але так воно є.
— Але чи конче треба знову повертати їм колишні форми? — запитала Люсі. — Ох,
справді, я переконана, що нічого поганого не було б у тому, щоб залишити їх такими,
якими вони є. Ти вважаєш, що їм справді так краще? Виглядають вони дуже
щасливими. Поглянь, який стрибок! Як же вони тоді виглядали?
— Як звичайні карлики, — відповів він. —1 до того ж, не такі милі, як підвид, що
живе в нас у Нарнії.
— Справді, шкода було би повертати колишню форму, — сказала Люсі. — Вони такі
смішні… і цілком милі. Може, я спробую їм про це сказати?
— Я переконаний, що це може щось дати, але за умови, що тобі вдасться
втовкмачити це їм у голови.
— Підеш зі мною спробувати?
— Ні, ні. Без мене ти матимеш більше шансів.
— Дуже дякую за обід, — сказала Люсі й вибігла з кімнати. Вона притьмом збігла
сходами, якими з таким зусиллям підіймалася цього ранку, і зіткнулася внизу з
Едмундом. Тут зібрались усі. Люсі відчула докори сумління, побачивши їхні
занепокоєні обличчя й усвідомила, як довго вона про них не пам'ятала.
— Все в порядку! — закричала вона. — Все гаразд. Чаклун — наш друг. І я бачила
Його… Аслана!
І чимдуж побігла до саду, залишивши всіх з роззявленими ротами.
Тут земля аж двигтіла від стрибків, а повітря тремтіло від криків Одноногів. І
стрибки, і крики посилились, коли вони побачили Люсі.
— Іде! Іде! — заверещали вони. — Потрійне "ура" на честь цієї малявки. Ах, як ти
пошила в дурні стариганя — слів нема! Але ти йому й подала урок!
— Нам невимовно прикро, — додав шеф Одноногів, — що ми не можемо потішити
твоїх очей нашим справдешнім виглядом, що ми його мали перед спотворенням, бо ти б
не повірила, настільки велика різниця. Отака правда, бо ніхто не заперечить, що ми
зараз страшенно потворні, тож ми не будемо тебе ошукувати.
— Ех, такі ми вже є, шефе, такі ми вже є, — як відлуння повторили шість дюжин
ґумових м'ячиків. — Ти добре це сказав, добре це сказав.
— Але я зовсім не вважаю, що ви бридкі, — мовила Люсі, піднімаючи голос, щоби
бути почутою. — Я вважаю, що ви виглядаєте дуже гарно.
— Слухайте, що вона каже, слухайте, що вона каже, — закричали Одноноги. —
Добре говориш, дівчинко. Ми дуже добре виглядаємо. Ти не знайдеш гарніших за нас.
— У їхньому голосі не було ані крихти здивування і нічого не вказувало на те, щоб вони
помітили, як раптово змінили думку.
— Вона каже, — повідомив шеф Одноногів, — що ми виглядали дуже гарно, поки
нас не спотворили.
— Правду кажеш, шефе, правду кажеш! — заспівали хором інші. — Так вона і
сказала. Ми самі чули.
— Я не казала цього! — закричала Люсі. — Я сказала, що ви зараз дуже гарні.
— Так вона сказала, так вона сказала, — притакнув шеф. — Вона сказала, що ми
були дуже гарні.
— Слухайте шефа і ту малявку, слухайте їх! — заспівав хор. — Оце пара. Вони
завжди мають рацію. Краще сформулювати просто неможливо.
— Але ж кожен із нас говорить протилежні речі! — закричала Люсі, тупнувши від
злості ногою.
— Так, так! — закричали Одноноги.
— Немає нічого кращого, ніж речі протилежні. Говоріть так, говоріть так разом!
— З вами насправді можна збожеволіти, — сказала Люсі і здалась. Але Одноноги
справляли враження цілком задоволених істот і нарешті вона зрозуміла, що загалом
вона досягла успіху.
Цього дня, поки всі не вклалися спати, сталося дещо, що змусило Одноногів ще
більше полюбити свої теперішні форми. Каспіян та інші нарнійці повернулися на
узбережжя, аби повідомити про все Рина й решту команди. А Одноноги
супроводжували їх, стрибаючи та падаючи на землю, наче футбольні м'ячі, і водночас
безперестанку й голосно погоджуючись одне з одним, аж Юстас не витримав:
— Краще б уже Чаклун перетворив їх не на невидимих, а на нечутних.
Потім він пошкодував, що сказав це, бо мусив довго пояснювати Одноногам, що
нечутна істота — це істота, яку не чути, і хоч це коштувало йому значних зусиль, він не
був до кінця переконаний, чи насправді вони зрозуміли, що він мав на увазі, а вже
особливо його збентежило, коли вони нарешті сказали:
— Ех. Він не здатен усе так чітко викласти, як шеф. Але ти навчишся, юначе!
Послухай його уважно. Він тобі покаже, як треба говорити. Для тебе він мусить бути
зразком промовця!
Коли вони дійшли до затоки, Рипічипові прийшла в голову геніальна ідея. Він
спустив на воду свій шкіряний каяк і дав невеличкий урок веслування, чим Одноноги
страшенно зацікавились. Потім він підвівся у своєму човнику і стоячи промовляв:
— Чесні та розумні Одноноги! Вам не потрібні ніякі човни. Кожен з вас має стопу,
яка пречудово замінить човен. Треба просто легенько стрибнути у воду, і ви побачите,
що буде.
Шеф Одноногів заходився відмовляти й застерігати інших, мовляв, вода може
виявитися дуже мокрою, але один чи двоє молодиків спробували одразу, а за ними
скочило кілька наступних і врешті-решт усі зробили те саме. В них це вийшло чудово.
Гігантська стопа Однонога служила природним плотом або каяком, а коли Рипічип
показав їм, як вирізати примітивні весла, то вже незабаром усі веслували по затоці
навколо "Досвітнього Мандрівника". Вони скидалися на флотилію малих індіанських
пірог з грубим карликом, що стоїть на кормі кожної з них. Вони влаштували перегони, з
корабля спустили кілька бутлів вина для переможців, а всі моряки вихилились за борт
корабля, захлинаючись від сміху, аж їм заболіли животи. Даффери також були у захваті
від своєї нової назви — Одноноги — хоч жодного разу їм не вдалося її вимовити. "Ось
ми тепер хто, — верещали вони, — Ногоїди, Міноноги, Магодяни. Це в нас уже
крутилось на язику. Саме так ми й хотіли себе називати". Але незабаром вони змішали
обидві назви — стару й нову — й з цього вийшло "Даффероноги" і так, напевно, вони
вже й називатимуться до скону віків.
Того вечора всі нарнійці завітали на вечерю до Чаклуна. Люсі помітила, що верхній
поверх дому виглядає тепер зовсім по-іншому, ніж тоді, коли вона з душею у п'ятках
уперше йшла довгим коридором. Знаки на дверях усе ще здавалися таємничими, але
тепер справляли враження, ніби означають щось приємне й лагідне, і навіть Бородате
Дзеркало було тепер скоріше смішним, ніж страхітливим. На вечерю кожен отримав —
звісно, завдяки чарам — те, що він любить найбільше, а після вечері Чаклун
продемонстрував їм свої уміння у дуже приємний і корисний спосіб. Він поклав на стіл
два аркуші білого пергаменту і попросив Дриніяна, щоб той детально описав йому
перебіг їхньої подорожі — аж до сьогодні, і коли Дриніян розповідав, то все описане
ним з'являлося на пергаменті у формі точних контурів. І вийшло з цього дві чудові мапи
Східного Океану з Ґальмою, Теребинтом, Сімома Островами, Самотніми Островами,
Островом Дракона, Спаленим Островом, Островом Мертвої води і самим Островом
Даффероногів — все у своїх пропорціях і на своєму місці. Це були перші в історії мапи
цих околиць і жодна з наступних, згодом створених за допомогою магії, не могла
зрівнятися з ними в точності. Хоч міста й гори на перший погляд виглядали так, як на
звичайній мапі, але коли Чаклун позичив лупу, всі побачили, як наяву, наприклад,
замок, невільничий ринок і вузькі вулички Неровгейвена, все дуже чітке, хоч і дуже
далеке, ніби картина, яку бачиш у бінокль, повернутий іншим боком. Єдиним
недоліком цих мап було те, що берегова смуга переривалася: карта показувала лише
те, що Дриніян бачив на власні очі. Коли обидві мапи були готові, Чаклун одну залишив
собі, а другу подарував Каспіянові (і дотепер вона висить у Кімнаті Інструментів у Кер
Паравелі). Але навіть Чаклун не зміг їм нічого розповісти про моря, розташовані далі
на схід. Він сказав лишень, що близько семи років тому на острів прибув нарнійський
корабель з баронами Ревіліяном, Арґозом, Мавраморном та Рапом на облавку. Тож
дійшли висновку, що золоте тіло, побачене на дні Мертвої Води, вочевидь, належало
баронові Рестімату.
Наступного дня Чаклун відремонтував за допомогою магії корму "Досвітнього
Мандрівника" і наповнив корабель корисними дарами. Всі попрощалися як близькі
друзі та нарешті за дві години пополудні відпливли. А навколо корабля веслували
Даффероноги, супроводжуючи його аж до кінця затоки і співаючи нарнійцям славу,
допоки "Досвітній мандрівник" не опинився поза межами досяжності їхніх голосів.
Розділ дванадцятий
ОСТРІВ ТЕМРЯВИ
Після цієї пригоди блукальці дванадцять днів пливли у південно-східному напрямку,
несені лагідним вітром. Небо зазвичай було чистим, повітря — теплим і мандрівникам
на очі не траплялися ні птахи, ні риба — лише якось, далеко по правому борту, вони
помітили фонтани китів. Увесь цей час Люсі та Рипічип частенько грали у шахи. На
тринадцятий день ліворуч по борту Едмунд, що стояв у спостережному кошику на
щоглі, побачив ніби велику темну гору, що стриміла з моря.
Вони змінили курс і на веслах — оскільки вітер їм не сприяв — рушили у бік
суходолу. Сутеніло, а вони ще не наблизились до берега, і веслувати довелося всю ніч.
Наступного ранку стояла ясна погода, без натяку на вітер. Темне громаддя лежало
попереду, набагато ближче, величезне — але все ще нечітке, тож багато хто
стверджував, що пливти їм іще довго, а інші казали, що навколо запав туман.
Приблизно о дев'ятій того ранку громаддя так наблизилось, що мандрівники
побачили — ніяка це не земля і навіть не туман у звичному розумінні. То була Темрява.
Це складно описати, та ви зрозумієте, як вона виглядала, якщо уявите, ніби зазираєте у
залізничний тунель — такий довгий або такий покручений, що світла в кінці нього не
видно. Ось на що скидавсь той морок. На кілька ближніх футів тунелю у денному світлі
ще можна побачити рейки, шпали та жорству, тоді настає момент, коли їх вдається
розгледіти в сутінках, а тоді — раптово, хоча й без чіткої межі переходу — все
розчиняється у суцільній однорідній темряві. Так само й тут. Бо на кілька футів перед
веслами мандрівники могли бачити мерехтіння ясної зеленаво-синьої води. Далі вода
блякла й сіріла, мов у присмерку. А далі — густий морок, наче серед глупої ночі, без
місяця та зірок.
Каспіян наказав боцманові не пливти вперед — і всі, окрім веслярів, кинулися на
ніс корабля і почали вдивлятися в темряву. Та нічого не могли побачити. Позаду них
мерехтіло на сонці море, попереду простерлася Темрява.
— Ми попливемо туди? — вагаючись, запитав Каспіян.
— Я радив би не робити цього, — мовив Дриніян.
— Капітан має рацію, — погодилось кілька моряків.
— Я майже впевнений, що має, — сказав Едмунд.
Люсі та Юстас не сказали нічого, та полегшено зітхнули, почувши, що корабель
повертатиме. Та раптом тишу порушив дзвінкий голосок Рипічипа.
— Чому ні? — запитав він. — Хтось мені пояснить, чому ні?
Пояснювати ніхто не прагнув, тож Рипічип продовжив:
— Якби я звертався до селян або рабів, — мовив він, — я припустив би, що
пропозиція повернутись стала наслідком боягузства. Однак, сподіваюсь, нічого
подібного не буде сказано в Нарнії, у товаристві таких достойних осіб королівської
крові у розквіті літ, які підтиснули хвости, оскільки бояться темряви.
— Але що за користь від блукань у темряві? — запитав Дриніян.
— Користь? — перепитав Рипічип. — Користь, капітане? Якщо, кажучи про користь,
ви маєте на увазі напхати наші шлунки чи гаманці — то, визнаю, користі тут немає.
Наскільки мені відомо, ми вирушили в подорож не для пошуку корисних речей, а щоб
пережити пригоди та здобути честь. І ось — найкраща пригода, про яку мені
доводилось чути, і якщо ми повернемо назад, ніщо не зможе відмити нашої честі.
Кілька моряків пошепки промимрили щось на кшталт:
— До дідька ту честь…
А Каспіян мовив:
— Хай тобі грець, Рипічипе. Я вже шкодую, що ми не залишили тебе вдома. Гаразд!
Якщо ти так на це дивишся, гадаю, нам слід пливти вперед. Хіба що Люсі проти?
Люсі відчувала, що її не надто тішить перспектива пливти вперед, та вголос
сказала:
— Я за.
— Ви хоча б накажете запалити вогні, Ваша Величносте? — запитав Дриніян.
— Безперечно, — відповів Каспіян. — Простежте за цим, капітане.
Запалили три ліхтарі: на носі, кормі та вершечку щогли, до того ж, Дриніян
потурбувався про два смолоскипи в центрі палуби. У сонячному світлі вони виглядали
бліденько та жалюгідно. Тоді всім чоловікам — окрім тих, кого залишили веслувати, —
дали розпорядження у повному озброєнні вийти на палубу і зайняти бойові позиції,
оголивши мечі. Люсі та двоє лучників скерували свої напнуті на тетявах луків стріли на
люльку — тобто спостережний кошик на вершечку щогли. Райнельф стояв на носі
корабля, тримаючи напоготові линву для вимірювання глибини. Рипічип, Едмунд,
Юстас та Каспіян, виблискуючи кольчугами, були поруч з ним. Дриніян кермував.
— А зараз, в ім'я Аслана, вперед! — закричав Каспіян. — Повільним, розміреним
ходом. І нехай кожен зберігає тишу і тримається напоготові сприймати накази.
З тріском і стогоном "Досвітній мандрівник" рушив на веслах вперед. Люсі
знаходилася високо у бочці на щоглі, тож змогла добре вловити момент, коли вони
запливли в темряву. На корму ще світило сонце, а ніс уже повністю зник. Дівчинка
бачила, як світло покидало корабель. Ще хвилину тому золотаву корму, синє небо та
море заливало сонячним сяйвом, і от — море та небо зникли, і лише ліхтар на кормі,
який раніше було важко зауважити, показував, де закінчується корабель. Перед
ліхтарем Люсі бачила чорні рухомі обриси Дриніяна біля керма. Внизу два смолоскипи
оприявлювали маленькі фрагменти палуби, виблискуючи на мечах та шоломах, а далі,
на кубрику, блимав іще один острівець світла.
Над головою Люсі стримів вершечок щогли, який здавався крихітною освітленою
плямою, що пливе собі самотою в безмежному мороці. Ліхтарі виглядали химерно й
неприродно — так завжди буває зі світлом, коли запалюєш його у невідповідний час. А
ще Люсі зауважила, що їй дуже холодно.
Ніхто не знав, як довго тривала ця мандрівка у темряві. Окрім рипіння залізних
кочетів та плюскотіння весел ніщо не свідчило про їхній рух. Едмунд, стоячи на носі і
вдивляючись перед собою, не бачив нічого, крім відблисків ліхтарів у воді. Відображене
світло здавалось масним, а хвилі, що розходились від носа, — важкими, маленькими та
неживими. Чим далі, тим дужче усі, крім веслярів, тремтіли від холоду.
Раптом нізвідки (оскільки відчуття напрямків тепер було розмитим) долинув крик
— радше нелюдський, чи такий, що від неймовірного жаху втратив усі людські ознаки.
Каспіян спробував заговорити (в роті у нього пересохло), коли це раптом почувся
пронизливий голос Рипічипа, що серед тиші звучав голосніше, ніж зазвичай.
— Хто це кричить? — пропищав мишак. — Якщо ворог, то ми вас не боїмося, а якщо
друг, то ми навчимо ваших ворогів боятись.
— Змилуйтесь! — закричав голос. — Змилуйтесь! Навіть якщо ви лише ще один сон,
будьте милосердні. Візьміть мене на борт. Візьміть, навіть якщо хочете мене вбити.
Лише в ім'я милосердя — не зникайте, не покидайте мене у цьому жахливому краю.
— Де ви? — гукнув Каспіян. — Піднімайтесь на борт, ласкаво просимо.
Тоді тишу пронизав ще один крик — радості чи страху — і мандрівники почули, що
у напрямку корабля хтось пливе.
— Приготуйтесь витягнути його, хлопці, — сказав Каспіян.
— Слухаємось, Ваша Величносте, — сказали моряки. Кілька чоловіків з линвами
підійшли до лівого фальшборту, і ще один перехилився через борт, тримаючи
смолоскип. Дике біле обличчя з'явилось у чорній воді, а тоді після нетривалого
видряпування й шарпання десяток дружніх рук підняли незнайомця на палубу.
Едмунд подумав, що такого дикуна йому ще не доводилось бачити. Хоча він і не
здавався дуже старим, його волосся було білою скуйовдженою куделею, обличчя
вражало виснаженістю та змарнілістю, а з одягу на бідоласі висіло лише кілька мокрих
шматів. Однак найбільше привертали увагу його очі: вони були розплющені так
широко, що, здавалося, зовсім не мають повік, і дивилися з виразом агонії чи
безмежного страху. У мить, коли ноги нещасного ступили на палубу, він сказав:
— Геть! Геть! Розвертайте корабель і втікайте геть! Веслуйте, веслуйте, рятуйте
свої життя з цього зачаклованого берега.
— Назвіться, — сказав Рипічип, — і розкажіть, що то за небезпека. Ми не звикли
втікати.
Незнайомець сполотнів від звучання голосу мишака, якого він раніше не зауважив.
— І все ж вам слід втікати, — задихаючись, мовив він. — Це острів, де збуваються
сни.
— Я так довго шукав цей острів, — повідомив один з моряків. — Впевнений, якби ми
тут висадились, я виявив би, що одружений з Ненсі.
— А я знову зустрів би живого Тома, — сказав інший.
— Дурні! — вигукнув чоловік, люто тупнувши ногою. — Саме такі балачки привели
мене сюди — і краще б я потонув або ніколи не з'явився на цей світ. Чуєте, що я кажу?
Це місце, де сни — сни, розумієте? — справджуються, стають реальністю. Не мрії, а
сни.
На якихось півхвилини запала тиша, а тоді, голосно брязкаючи зброєю, вся
команда ринулась до головного люку так швидко, як ніколи досі, і, всівшись за весла,
вони почали гребти з небувалою силою, Дриніян вправно повертав кермо, а боцман
відраховував найшвидший за всю історію мореплавства темп. А все тому, що упродовж
цих тридцяти секунд кожен пригадав деякі зі своїх снів — тих, після яких страшно
засинати знову, — і усвідомив, що ж воно таке: опинитися в краю, де ці сни збуваються.
І лише Рипічип стояв незворушний.
— Ваша Величносте, Ваша Величносте, — сказав він, — невже ви терпітимете цей
заколот, оцю малодушність? Це ж паніка, це ж істерика!
— Веслуйте, веслуйте! — заволав Каспіян. — Рятуйте наші життя. Ми тримаємо
курс, Дриніяне? Кажи що хочеш, Рипічипе. Існують речі, яким людина протистояти не
здатна.
— Якщо так, то мені пощастило не бути людиною, — відповів Рипічип, неохоче
вклонившись.
Люсі, котра стояла нагорі, дуже добре все чула. Несподівано і так яскраво, наче
вона щойно прокинулась, їй пригадався один сон, який дівчинка щосили намагалась
забути. То ось що було там, позаду, на острові, в темряві! На якусь мить їй захотілося
зійти вниз на палубу, до Едмунда та Каспіяна. Та що б це дало? Якщо сни почнуть
збуватись, Едмунд та Каспіян можуть перетворитися на щось жахливе, щойно вона до
них наблизиться. Дівчинка вхопилась за край спостережної люльки на щоглі та
спробувала опанувати себе. Вони докладали всіх зусиль, щоб повернутись до світла: за
кілька секунд все буде гаразд. Але якби ж уже зараз все могло бути гаразд!
Хоча веслування створювало неабиякий шум, його однаково поглинала всеохопна
тиша, що оточувала корабель.
Кожен знав: краще не нашорошувати вуха, не дослухатися до звуків з темряви.
Проте припинити слухати вони не могли. Тож усім чулися різні речі — кожному свої.
— Чи чуєте ви такий звук, наче… наче величезна пара ножиць відкривається і
закривається… отам? — запитав Юстас у Райнельфа.
— Тихо! — сказав Райнельф. — Я чую, як вони видряпуються по борту корабля.
— Воно якраз збирається вмоститись на щоглі, — мовив Каспіян.
— О! — вигукнув один з моряків. — Ось і ґонґи. Я знав, що вони зазвучать.
Каспіян, намагаючись нікуди не дивитись (особливо не озиратись назад), піднявся
на корму до Дриніяна.
— Дриніяне, — тихо сказав він. — Скільки часу ми веслували? Я маю на увазі —
веслували до того місця, де підібрали незнайомця?
— Приблизно п'ять хвилин, — прошепотів Дриніян. — А що?
— А те, що вибратися звідси ми намагаємось набагато довше…
Дриніянова рука на кермі затремтіла і з обличчя скотилась цівка холодного поту.
Те саме спало на думку кожному на борту.
— Ми ніколи не виберемося звідси, ніколи не виберемось, — стогнали веслярі. —
Він вибрав невірний напрямок. Ми плаваємо колами. Ми ніколи не виберемося.
Незнайомець, який лежав на палубі, згорнувшись калачиком, сів і вибухнув
жахливим реготом, схожим на крик.
— Ніколи не виберемось! — заволав він. — Ось воно. Звісно. Ми ніколи не
виберемось. Який же я дурень, що подумав, наче вони так легко мене відпустять. Ні, ні,
ми ніколи не виберемось.
Люсі прихилила голову до поруччя і прошепотіла:
— Аслане, Аслане, якщо ти коли-небудь хоч трохи нас любив, надішли нам
допомогу.
Темрява не розсіялась, однак дівчинка почала почуватися трохи (ледь-ледь, саму
дещицю) краще.
У кожному разі з нами ще нічого не трапилось, — подумала вона.
— Дивіться! — почувся з носа корабля захриплий голос Райнельфа. Попереду
з'явилась крихітна плямка світла, а тоді з неї на корабель упав широкий промінь. Він не
розсіяв навколишнього мороку, однак усеньке судно виявилось освітлене ним, наче
прожектором. Каспіян закліпав, роззирнувся і побачив дикі та застиглі обличчя своїх
супутників. Усі дивилися в один бік: позаду кожного лежала його чорна, різко
окреслена тінь.
Люсі провела поглядом уздовж променя і дещо в ньому побачила. Спершу це було
схоже на хрест, потім — на аероплан, тоді здавалося повітряним змієм — і нарешті
залопотіло крилами над їхніми головами і виявилось альбатросом. Він тричі облетів
навколо щогли, а тоді сів на гребінь позолоченого дракона на носі корабля. Птах
скрикнув сильним красивим голосом, наче промовивши якісь слова, котрих ніхто не
зрозумів. Після цього альбатрос розпростер крила, знявся в повітря і повільно полетів
уперед, взявши курс праворуч по борту. Дриніян, не сумніваючись, що він вказує
правильний напрямок, скерував судно слідом. І тільки одна Люсі почула, як птах,
кружляючи навколо щогли, прошепотів до неї:
— Будь відважною, серденько, — дівчинка була певна, що то чувся голос Аслана, а
обличчя її овіяв запашний подих.
За кілька секунд темрява попереду посірішала, а тоді, ще до того, як замріяла
надія, їх винесло у білий день, знову у теплий, блакитний світ. І раптом кожен
усвідомив, що не було чого боятись. Вони закліпали очима і роззирнулись. Їх засліпили
ясні барви корабля: бідолахи наче сподівались, що темрява багнюкою чи гаривом
причепиться до білого, зеленого та золотого на судні. А тоді вони, один по одному,
почали сміятись.
— Ну й дурнів ми з себе склеїли, — сказав Райнельф.
Люсі, не гаючи часу, зійшла вниз, на палубу, де всі з'юрмилися навколо новачка.
Вперше за тривалий час він почувався надто щасливим, щоб розмовляти, і міг лише
дивитись на море та сонце, пробувати на дотик фальшборти та канати, наче бажав
переконатись, що справді не спить, при цьому по щоках його стікали сльози.
— Дякую, — нарешті мовив він. — Ви врятували мене від… та я не говоритиму про
це. А тепер скажіть, хто ви. Я тельмаринець з Нарнії, коли я був іще чогось вартим,
люди кликали мене лордом Рупом.
— А я, — сказав Каспіян, — Каспіян, король Нарнії, я вирушив на пошуки Вас та
Ваших супутників, друзів мого батька.
Лорд Руп упав на коліна і поцілував королю руку.
— Пане, — сказав він, — найбільше в світі я мріяв побачитись із Вами. Зробіть мені
ласку.
— Яку? — запитав Каспіян.
— Ніколи більше не привозьте мене сюди, — сказав він. І вказав назад. Всі
озирнулись. Та побачили лише яскраве синє небо й блакитне море. Острів Темряви та
морок розчинились назавжди.
— Оце так! — вигукнув лорд Руп. — Ви його знищили!
— Навряд чи це зробили ми, — мовила Люсі.
— Пане, — сказав Дриніян, — цей вітер дме у нашому напрямку, на південний схід.
Чи повинен я розпорядитись, аби наші горопашні хлопці встановили вітрило? А після
цього відіслати всіх запасних людей до гамаків?
— Так, — кивнув Каспіян, — і напоїть усіх ґроґом. Гей-го, відчуваю, я і сам можу
проспати цілу добу.
Отож цілий вечір, з превеликою радістю, уся команда на крилах попутного вітру
пливла на південний схід. Проте ніхто не зауважив, коли ж зник альбатрос.
Розділ тринадцятий
ТРОЄ СПЛЯЧИХ
Хоч вітер остаточно не вщух, з кожним днем він ставав дедалі лагіднішим, поки
глибокі борозни хвиль не поступилися легким зморшкам на поверхні моря, яким
корабель сунув поволі, година за годиною, немовби плив озером. Щоночі вони бачили
якісь нові сузір'я, котрі виринали з-за східної частини горизонту, сузір'я, яких ніколи не
бачили в Нарнії і яких — як подумала собі Люсі водночас радісно й з острахом — ще
взагалі ніхто не бачив. Нові зорі були великими та яскравими, а ночі — дуже теплими.
Більшість ночувала на облавку, розважаючись неквапними розмовами чи вдивляючись
з-за балюстради, котра увінчувала обидва борти, у сяйливий танець морської піни, що
бризки вилітали з-під носа.
Нарешті настав приголомшливо гарний вечір, коли блиск спадню за кормою
розлігся невимовно яскраво-червоним, пурпуровим, немов збільшилося проти звичного
саме небо. З правого борту всі побачили, як, поволі наближаючись, у короні
призахідного сяйва за мисами палає острів. Незабаром вони вже йшли вздовж берега,
західний мис якого виринув за кормою — чорний і гострий на тлі червоного неба, наче
вирізаний з картону. Тепер всі могли краще придивитися до невідомого берега.
Високих гір тут не було — лише багато м'яких, зарослих узгір'їв. Звідти линули приємні
пахощі, які Люсі визначила як "матові та пурпурові", що, на думку Едмунда, було
повною нісенітницею (подібно думав Рине, хоч і не сказав цього). Але Каспіян лише
промовив: "Я знаю, що вона має на увазі".
Вони пливли ще досить довго, оминаючи мис за мисом і все ще сподіваючись, що
знайдуть якусь затишну, глибоку бухту, але врешті мусили задовольнитись широкою і
мілкою затокою. Хоч у відкритому морі було спокійно, тут потужна хвиля прибою гучно
розбивалась об пісок, і їм не вдалося підвести корабель так близько до берега, як
хотілося. Якір кинули досить далеко від пляжу і переправлялися човном, що виявилося
не такою вже простою справою: без синців і промоклого одягу не обійшлось. На борту
"Досвітнього Мандрівника" залишився сам лорд Руп, якому вже досить набридли всі ці
острови. Весь час у їхніх вухах стояв шум хвиль, що бились у берег.
Двох залишили на чатах біля човна, а решту Каспіян повів углиб острова, втім не
маючи наміру відходити далеко, бо вже майже споночіло. Однак, щоб потрапити у
пригоду, далеко йти й не довелось. На рівній долині, що виходила на затоку, не було й
сліду дороги, стежки або інших ознак присутності людей. Вони йшли м'яким,
піддатливим, наче торф, ґрунтом, порослим травою і якимись приземкуватими
кущиками, що їх Едмунд і Люсі сприйняли за вереск. Юстас, який по-справжньому
розумівся на ботаніці, не погодився з цією думкою. І вочевидь він мав рацію, проте це
було щось дуже подібне до вереску.
Відійшли від човна на відстань польоту стріли, аж раптом Дриніян крикнув:
— Погляньте! Що це таке? — І всі зупинились.
— Може, це якісь величезні дерева? — припустив Каспіян.
— Гадаю, це якісь вежі, — промовив Юстас.
— Це можуть бути велетні, — додав Едмунд стишеним голосом.
— Єдиний спосіб у цьому переконатися — підійти ближче, — сказав Рипічип,
витягаючи рапіру і вибігаючи наперед.
— Це, здається, якісь руїни, — озвалася Люсі, коли вони вже підійшли трохи
ближче.
Її припущення здалось усім найближчим до правди. Вони побачили широкий,
видовжений простір, викладений кам'яними плитами й оточений сірими колонами, але
без даху. Посередині від краю до краю тягнувся довгий стіл, вкритий яскраво-червоною
скатертиною, що спадала мало не до землі. Обабіч столу стояло багато кам'яних
стільців — щедро різьблених, з шовковими подушками. А сам стіл був заставлений
небаченими навіть при дворі Великого Короля Пітера в Кер Паравелі наїдками. Були
там індики, гуси і павичі, були цілі кабанячі голови і великі шматки м'яса косулі, були
паштети у формі вітрильників, драконів і слонів, були холодці, світло-червоні омари й
лискучі лососі, були горіхи та виноград, ананаси і персики, Гранати, дині й помідори.
Були там також золоті та срібні дзбани і посуд витонченої роботи, а аромат фруктів і
вина вдарив їм у ніс, немов обіцянка загального щастя.
— Отакої! — закричала Люсі. Вони обережно підходили все ближче й ближче.
— А де ж гості? — запитав Юстас.
— Панове, ми можемо легко виправити ситуацію, — сказав Рине.
— Погляньте! — різко сказав Едмунд.
Тепер вони опинилися між колонами, на краєчку кам'яної підлоги й глянули у той
бік, куди показав Едмунд. Не всі стільці виявилися порожніми. На чолі столу і на двох
сусідніх місцях щось сиділо — або ж хтось сидів.
— Що ж це таке? — пошепки запитала Люсі. — Немовби за столом сидять троє
бобрів.
— Або це велике пташине гніздо, — сказав Едмунд.
— А мені це схоже на копицю сіна, — сказав Каспіян.
Рипічип вирвався вперед, заскочив на один зі стільців, а звідти на стіл і побіг по
ньому, спритно балансуючи, наче танцівник, між коштовними келихами, пірамідами
фруктів та сільничками зі слонової кості. У такий спосіб він дістався аж до таємничої
сірої маси в кінці столу, оглянув її й повідомив:
— Гадаю, вони не збираються битись.
Тоді всі наблизилися і побачили, що на трьох стільцях насправді сиділо троє
чоловіків, хоч дивлячись здалека здогадатися про це було вельми важко. Їхні обличчя
від чола і майже всуціль вкривало сиве волосся, бороди спадали на стіл, накриваючи й
обвиваючи тарелі й келихи, як ожина обвиває пліт, і врешті все волосся спадало аж на
підлогу, сплутуючись внизу в одне велике плетиво. А волосся, що росло з потилиць,
звішувалося через бильця стільців, цілковито їх закриваючи. Можна сказати, що трійко
незнайомців складалися майже винятково з волосся.
— Вони мертві? — запитав Каспіян.
— Здається, живі, — відповів Рипічип, видобуваючи чиюсь руку з волосяного
плетива. — Ця рука тепла, і я чую пульс.
— Отже, вони просто сплять? — запитав Дриніян.
— Але ж і довгий у них сон, — зауважив Едмунд, — якщо їм так волосся
повідростало.
— Мабуть, вони зачакловані, — сказала Люсі. — Щойно ми вийшли на берег, як він
видався мені наповненим чарами. Чи не здається вам, що ми опинилися тут саме для
того, щоб їх розбудити?
— Треба спробувати, — сказав Каспіян і заходився трусити найближчого зі
сплячих. І спочатку здалося, що це вдасться, оскільки чоловік глибоко зітхнув і
пробурмотів:
— Я не попливу далі на схід. На веслах до Нарнії.
Але промовивши ці слова, він одразу ж занурився у ще глибший, ніж досі, сон: його
важка голова впала на кілька сантиметрів нижче і всі спроби підняти її вдруге успіху не
принесли. З другим було так само:
— Ми народилися не для того, щоб жити, як тварини. Пливімо на схід, поки
можемо… землі позаду сонця… — і знову впав у сон.
Третій забурмотів лише: "Подайте гірчицю" — і міцно заснув.
— На веслах до Нарнії, так? — сказав Дриніян.
— Так, — відповів Каспіян. — Ти правий, Дриніяне. Гадаю, ми досягли мети нашої
подорожі. Погляньте на їхні персні. Так, ось їхні герби. Це лорд Ревіліян. Це лорд
Арґоз. А це лорд Мавраморн.
— Але ми не здатні їх розбудити, — сказала Люсі. — Що робити?
— Вибачте, Ваші Високості, — промовив Рине, — я лише хотів запитати, чому б нам
не сісти за стіл, поки Ваші Королівські Милості зволять про все це дискутувати? Не
щодня такий обід побачиш.
— Не роби цього, якщо тобі життя дороге! — закричав Каспіян.
— Вірно, вірно, — підтримали його кілька моряків. — Забагато тут містики. Що
швидше повернемось на борт, то краще.
— Треба врахувати те, — сказав Рипічип, — що саме після вживання цієї їжі трійко
лордів провалилися в семирічний сон.
— Я не торкнуся цієї їжі, навіть якщо подихатиму з голоду, — сказав Дриніян.
— Темнішає, — зауважив Ринельф.
— Вертаймось на борт, вертаймось на борт, — загомоніли моряки.
— Гадаю, вони мають рацію, — сказав Едмунд, — адже ми можемо і завтра
вирішити, що робити з цими трьома сплячими лордами. Нам бракує сміливості
скуштувати цих наїдків, і сенсу залишатися тут на ніч теж немає. Тут усюди суцільні
чари… і небезпека.
— Я цілковито згоден з королем Едмундом, — сказав Рипічип, — якщо йдеться про
всіх. Бо якщо мова про мене, то я сидітиму за цим столом аж до світанку.
— Але чому, скажи заради Бога? — запитав Юстас.
— А тому, — відповіла миша, — що це велика пригода. Жодна небезпека не
видається мені більш грізною, ніж одна лише думка про те, що, повернувшись до
Нарнії, я пам'ятатиму, як налякався і залишив цю загадку нерозв'язаною.
— Я залишаюся з тобою, Рипічипе, — сказав Едмунд.
— Я теж, — сказав Каспіян.
— І я, — сказала Люсі. А після неї добровольцем зголосився бути і Юстас. Гадаю,
він у цю мить повівся дуже сміливо, оскільки ніколи не читав про такі речі й не чув про
них, поки не опинився на борту "Досвітнього Мандрівника". Тож йому було важче
прийняти рішення, ніж іншим.
— Благаю вас, Ваша Королівська Милосте… — почав Дриніян.
— Ні, капітане, — перервав його Каспіян. — Твоє місце на кораблі, до того ж ти
увесь день працював, поки ми байдикували.
Капітан ще довго його переконував, але Каспіян урешті-решт залишився при своїй
думці.
Коли команда помарширувала в напрямку узбережжя і зникла в темряві, кожен з
тих, хто зостався, — можливо, крім одного Рипічипа — відчув якийсь дивний холод у
животі.
Вибір місця за столом забрав у них багато часу. Вочевидь, кожен думав про те
саме, але ніхто не сказав цього вголос. Адже це був не надто приємний вибір. Важко
сидіти цілу ніч у присутності трьох страшних постатей, яких — навіть, попри те, що
вони не були мертві, — точно не можна було б назвати живими у звичному значенні
цього слова. З іншого боку, сидіти на протилежному кінці столу і бачити, як ці постаті
поступово поглинає темрява, а можливо, й узагалі зовсім перестати їх бачити десь
близько другої ночі, — ні, про це навіть страшно подумати. Тому вони походжали раз по
раз навколо столу, примовляючи: "Може, розташуємось тут?" і "А може, трохи далі?"
або "Чому б і не з того боку?", але нарешті вмостилися десь посередині, хоч трохи
ближче до сплячих, ніж до протилежного кінця столу. Вже було близько десятої і
майже зовсім стемніло. На сході засяяли нові незнані сузір'я. Люсі почувалася б краще,
якби побачила на небі своїх старих друзів з наринського неба — Леопарда і Корабель.
Всі мовчки сиділи і чекали, кутаючись у моряцькі куртки. Спочатку були якісь
спроби завести розмову, але з цього нічого не вийшло. Вони просто сиділи. І весь час
було чути гуркіт хвиль, що розбивались об берег.
Минала година за годиною, які здавалися вічністю. Нарешті настала мить, коли всі
усвідомили, що вони щойно спали, але раптом прокинулись. Зорі на чорному небі
розташувалися зовсім інакше, й лише мала сіра пляма вирізнялася на сході обрію. Вони
добряче змерзли і хотіли пити. І ніхто не промовив ні слова, бо нарешті тепер щось
почало відбуватись.
За колонами перед ними простягався схил низького узгір'я. І в цьому схилі
прочинилися двері, з'явилося світло, хтось вийшов, і двері за ним зачинились. Постать
несла світло і тепер світло було єдиним, що вони бачили. Світло наближалось, поки
нарешті не зупинилося перед ними з протилежного боку столу.
Тепер всі побачили, що це була висока дівчина, вбрана в довгу блакитну сукню з
відкритими плечима. Дівчина була боса, а її світле волосся спадало на плечі.
Дивлячись на неї, всі вони подумали, що досі навіть не уявляли, що таке краса.
Світло падало з довгої свічки у срібному канделябрі, який дівчина поставила на
стіл. Якщо ранньої ночі вітер віяв з моря, то тепер він ущух, бо пломінь був такий
високий і нерухомий, мовби свічка стояла в кімнаті з зачиненими вікнами і
віконницями. Золотий і срібний посуд заблищав у його світлі.
Люсі побачила на столі річ, якої досі не помічала. Це був кам'яний ніж — гострий,
мов з криці, що виглядав старовинним і грізним.
Ніхто ще не промовив жодного слова. Потім — Рипічип перший, Каспіян другий —
усі підвелись, відчуваючи, що перед ними стоїть якась знатна пані.
— Мандрівники, що прибули здалека до Столу Аслана, — промовила дівчина, —
чому не п'єте і не їсте?
— Пані, ми боялися цих наїдків, — відповів Каспіян, — оскільки думали, що саме
через них наші друзі упали в глибокий сон.
— Вони навіть їх не покуштували.
— Скажи нам, — запитала Люсі, — що з ними сталося?
— Сім років тому вони прибули сюди на кораблі з подертими на клоччя вітрилами,
дерев'яні шпангоути якого ледь трималися купи. Була з ними й морська команда. Коли
трійця побачила цей стіл, один з них сказав:
— Ось добре місце. Давайте згорнемо вітрила і закинемо подалі весла, сядемо тут і
діждемо кінця наших днів у спокої.
А другий сказав:
— Ні, давайте поповнимо запаси і попливемо на захід, до Нарнії, може, той Міраз
уже помер.
Але третій, який виглядав як людина, що звикла наказувати, зірвався й сказав:
— Ні, присягаюсь небесами, ні! Ми чоловіки і Тельмари, а не звірі. Чи можемо ми
займатися чимось, окрім пошуків нових і нових пригод? Нам небагато зосталося жити.
Тож варто прожити решту часу в пошуках безлюдного світу за місцем, де сходить
сонце.
І поки вони отак сперечалися між собою, третій схопив Кам'яного Ножа, що лежить
на цьому столі, і вже наладнався битись зі своїми товаришами. Але він не повинен був
цього робити. Коли він стис пальці на руків'ї, глибокий сон здолав усіх трьох. І вони не
прокинуться, допоки не зникне закляття.
— Що таке Кам'яний Ніж? — запитав Юстас.
— Невже ніхто з вас цього не знає? — здивувалася дівчина.
— Я… я… мені здається, — озвалася Люсі, — що я вже бачила щось таке. Схожий
ніж тримала в руках Біла Чаклунка, коли вбила Аслана на Кам'яному Столі. Це було
давно, дуже давно.
— Це той самий ніж, — сказала дівчина. — Його принесли сюди, щоб він спочивав
тут у славі аж до кінця світу.
Тепер озвався Едмунд, який з кожною хвилиною видавався все більш
незадоволеним.
— Я хотів би дещо сказати. Маю надію, що я не боягуз… тобто, не боюся цих
наїдків… і запевняю також що не бажаю виявити нелюб'язність. Однак, упродовж
нашої тривалої подорожі ми пережили багато дивних пригод, і з них випливає, що речі
не завжди є тим, чим вони виглядають. Коли я дивлюся на твоє обличчя, мені важко
повірити в те, про що ти говориш, але, з іншого боку, було б так само, якби ти
виявилася чаклункою. Звідки нам знати, чи ти насправді нам друг?
— Ви не можете цього знати, — відповіла дівчина. — Ви лише можете у це вірити
або не вірити.
Запала мовчанка, порушена тонким голосочком Рипічипа.
— Мій пане, — промовив він до Каспіяна, — будь люб'язний і налий мені у келих
вина з цього дзбана. Він завеликий і я сам його не підніму. Хочу виголосити тост на
честь цієї пані.
Каспіян налив і Рипічип, стоячи на столі, підхопив золоту чашу своїми лапками і
сказав:
— Пані, п'ю за ваше здоров'я. — Вихиливши келих, він накинувся на холодного
павича і за якусь мить решта наслідувала його приклад.
Усі страшенно зголодніли і, хоча це були не сніданкові страви, як пізня вечеря вони
смакували чудово.
— Чому це називається Столом Аслана? — запитала нарешті Люсі.
— Стіл встановлено тут за його велінням, — відповіла дівчина, — для тих, хто зуміє
дійти настільки далеко. Дехто називає цей острів Кінцем Світу, бо хоч і можна ще
плисти далі, саме тут знаходиться початок кінця.
— Але яким чином ця їжа завжди залишається свіжою? — запитав практичний
Юстас.
— Вона щодня з'їдається, а потім відновлюється, — відповіла дівчина. — Самі
побачите.
— А що нам робити з цими сплячими? — запитав Каспіян. — У світі, звідки походять
мої друзі, — при цьому від показав на Юстаса й Певенсів, — існує одна історія про
принца чи короля, який прибув до замку, де всі спали зачарованим сном. У цій історії
він не міг зліквідувати закляття, поки не поцілував Сплячу Принцесу.
— Але тут, — сказала дівчина, — все відбувається навпаки. Тут принц не може
поцілувати принцесу, поки не здолає закляття.
— Отже, — промовив Каспіян, — в ім'я Аслана, скажи, що мені робити.
— Цьому тебе навчить мій батько.
— Твій батько? — враз запитали всі четверо. — Хто він? І де він?
— Подивіться, — відповіла вона, відвертаючись і показуючи на двері у схилі узгір'я.
Тепер усі бачили набагато краще, тому що, поки вони розмовляли, зорі поблідли, а в
сірості світанкового неба з'явилися великі білі плями.
Розділ чотирнадцятий
ПОЧАТОК КРАЮ СВІТУ
Двері знову повільно відчинилися, і увійшла постать, така ж висока й штивна, що й
дівоча, проте не настільки струнка. Постать не мала ліхтаря, однак здавалося, сама
випромінювала світло. Коли вона наблизилась, Люсі побачила, що це старий чоловік.
Його срібна борода спереду спадала аж на босі стопи, срібне волосся — до п'ят, а
мантія здавалася зітканою з руна срібної вівці. Старий виглядав таким спокійним та
серйозним, що мандрівники у цілковитій тиші знову звелися на ноги.
Та старий увійшов без жодного слова і став по інший бік столу, навпроти своєї
доньки. А тоді вони обоє простягли перед собою руки і повернулись обличчями на схід.
Стоячи так, вони почали співати. Я дуже хотів би написати тут слова тієї пісні, однак
мій знайомий, котрий був там присутній, не міг пригадати їх. Люсі потім розповідала,
що то була висока, пронизлива, та невимовно гарна пісня — вона створювала відчуття
прохолоди, пісня раннього ранку. Вони співали, а сірі хмари розходилися на сході, білі
плями ставали дедалі більшими, аж поки небо геть не побіліло, а море заблищало, наче
срібло. Це тривало довго (проте спів увесь той час не затихав), і нарешті схід
зачервонів, а з моря на безхмарне небо піднялося сонце, опромінивши довгий стіл,
золотий та срібний пісок та Кам'яний Ніж.
Нарнійці не раз уже припускали, що, встаючи з моря, сонце у цих краях видається
більшим, ніж вдома. Тепер вони в цьому переконалися. Помилитись було неможливо.
Такого яскравого сяйва, що виблискувало від проміння росі та на столі, бачити їм ще не
доводилось. Пізніше Едмунд сказав:
— Хоча в тій подорожі і трапилось так багато всього надзвичайного, та мить була
найнеймовірнішою.
І тепер мандрівники знали, що вони таки справді дісталися до початку Краю Світу.
Тоді їм приверзлося, ніби просто на них з самого осердя сонця щось летить, однак,
звісно, ніхто не міг спокійно туди навіть глянути, щоб переконатись. Та невдовзі
повітря наповнилося голосами — голосами, що підхопили пісню панни та її батька, хоча
звучання тих голосів було первісним, а мови їхньої ніхто не розумів. А ще незабаром
з'явилися і власники голосів. То були великі білі птахи, вони прибували сотнями,
тисячами і всідалися на все навколо: на траву, на бруківку, на стіл, на плечі
мандрівників, на руки, на голови — аж доки все навколо не стало схожим на снігову
перину. Тому що птахи не лише робили білим усе навколо, вони ще й розмивали та
затуманювали навколишні форми. Але оточена птахами Люсі, визираючи з-поміж крил,
побачила, як один з них підлетів до старого, тримаючи у дзьобі щось схоже на
маленький плід, — ну хіба це була тліюча жаринка, що цілком можливо, бо та річ була
настільки яскравою, аж неможливо було дивитись на неї. І птах вклав її старому до
рота.
Тоді птахи припинили співати і закопошилися на столі. Коли ж знову знялися в
повітря, зі столу зникли вся їжа й питво. Після трапези тисячі птахів злітали в повітря,
забираючи з собою все, що не можна було з'їсти чи випити: кістки, шкірки та
шкаралупу, і поверталися до сонця. Проте вони вже не співали — лише повітря
тремтіло від змахів їхніх крил. Чисто видзьобаний стіл спорожнів, а троє старих лордів
Нарнії все ще спали.
І ось нарешті старий повернувся до мандрівників і привітав їх.
— Пане, — сказав Каспіян, — чи не скажете ви нам, як позбутися чарів, що
примушують спати цих трьох нарнійських лордів.
— Скажу із задоволенням, сину мій, — мовив старий. — Щоб подолати чари, ви
мусите допливти до Кінця Світу, або підплисти до нього якомога ближче, і повернутися
назад, залишивши там одного зі своїх товаришів.
— А що повинно з ним трапитись? — запитав Рипічип.
— Він мусить податися на край сходу і ніколи не повернутись у цей світ.
— Ось чого прагне моє серце, — мовив Рипічип.
— А зараз ми біля Кінця Світу, пане? — запитав Каспіян. — Чи відомо вам щось про
моря та землі, що лежать східніше від цього місця?
— Я бачив їх колись давно, — сказав старий, — але з чималої висоти. Не можу
поділитися з вами тим, що мусить знати моряк.
— Тобто ви літали в повітрі? — випалив Юстас.
— Я був високо над повітрям, сину мій, — відповів старий. — Я Раманду. Та бачу,
що ви перезираєтесь з нерозумінням. Не дивно, адже часи, коли я був зіркою, минули
ще до того, як будь-хто з вас з'явився на світ, звідтоді всі сузір'я змінилися.
— Леле, — Едмундові аж подих перехопило від захвату. — Це зірка-пенсіонер.
— Ви більше не зірка? — запитала Люсі.
— Я зірка на відпочинку, доню, — відповів Раманду. — Коли я востаннє зайшов,
немічний та старіший, ніж ви можете собі уявити, мене перенесли на цей острів. Зараз
я вже не настільки древній, яким був тоді. Щоранку птаха приносить мені вогненну
ягоду з долин Сонця, і кожна ягода забирає дещицю мого віку. А коли я стану молодим,
як вчора народжене дитя, то знову зійду (адже ми біля східного краю землі) і ще раз
вступлю у великий танок.
— У нашому світі, — зауважив Юстас, — зірка — це здоровенна куля палаючого
газу.
— Навіть у вашому світі, синку, те, з чого складаються зірки, не є їхньою суттю. А у
цьому світі ви вже зустрічали одну зірку, адже, гадаю, ви познайомилися з
Корайекіном.
— Він також зірка на пенсії? — поцікавилась Люсі.
— Ну, не зовсім, — відповів Раманду. — Його відіслали керувати Дафферами не
задля відпочинку. Радше це можна назвати покаранням. Якби все йшло добре, він би
ще тисячу років сяяв взимку на південному небосхилі.
— Що ж він накоїв, пане? — запитав Каспіян.
— Сину мій, — мовив Раманду, — не тобі, нащадкові Адама, знати, які провини
лежать на зірках. Однак ходімо, за цією бесідою ми марнуємо час. Ви рішуче
налаштовані? Чи попливете далі на схід, аби повернутися назад, залишивши назавжди
одного з вас, щоб зруйнувати чари? Чи рушите на захід?
— Безперечно, пане, — вигукнув Рипічип, — які питання? Це пряме завдання нашої
подорожі — звільнити від чар цих трьох лордів.
— Я такої ж думки, Рипічипе, — відповів Каспіян. — І навіть якби думав інакше, моє
серце не витримає, якщо "Досвітньому Мандрівникові" не вдасться підплисти якомога
ближче до Краю Світу. Проте я непокоюся за команду. Вони погодилися йти на пошуки
сімох лордів, а не для того, щоб досягнути краю Землі. Якщо ми попливемо звідсіля на
схід, ми попливемо, щоб знайти край, останню точку сходу. І нікому невідомо, як
далеко вона розташована. Вони хоробрі хлопці, та я помітив ознаки втоми від
мандрівки і прагнення побачити, як ніс нашого корабля знов уткнеться в береги Нарнії.
Не впевен, що ми повинні пливти далі без їхньої згоди. А ще цей бідолашний лорд Руп.
Геть розбита людина.
— Сину мій, — проказав старий-зірка, — пливти до Краю Світу з людьми, котрі
цього не бажають або введені в оману — справа марна, навіть якби ти цього хотів. Не
так знімаються великі чари. Вони повинні знати, куди прямують і навіщо. Але хто цей
розбитий чоловік, про якого ти кажеш?
І Каспіян розповів Раманду Рупову історію.
— Я можу дати йому те, чого він потребує найбільше, — сказав Раманду. — На
цьому острові спати можна без обмежень та міри, і сон цей — без найменшого натяку
на нічні сновидіння. Нехай сяде поруч з оцією трійцею і аж до вашого повернення
впивається забуттям.
— Ох, давай так і зробимо, Каспіяне, — мовила Люсі. — Впевнена, йому це
страшенно сподобається.
У цю мить їхню розмову перервав звук кроків та голосів: наближалися Дриніян та
решта корабельної команди. Побачивши Раманду та його доньку, всі завмерли від
здивування — а тоді як один оголили голови, адже то, безперечно, були надзвичайні
люди. Дехто з моряків печально обвів поглядом порожні тарелі та пляшки на столі.
— Мілорде, — звернувся король до Дринія на, — якщо ваша ласка, відішліть на
"Досвітнього Мандрівника" двох чоловіків з повідомленням лордові Рупу. Перекажіть
йому, що останні з його давніх супутників тут і що вони сплять сном без сновидінь, і що
він може до них приєднатися.
Коли це було зроблено, Каспіян попросив решту моряків сісти і виклав перед ними
всю ситуацію. Коли він закінчив, запала тривала мовчанка, чулося лише тихе
перешіптування, аж поки нарешті не звівся на ноги головний лучник зі словами:
— Дехто з нас уже давно хоче запитати вас, Ваша Величносте, як ми дістанемося
додому, коли повернемось — байдуже, повернемось сюди чи в інше місце. Весь час
віяли західні та північно-західні вітри, за винятком днів, коли стояв штиль. І якщо це не
зміниться, хотів я би знати, як ви сподіваєтесь повернутись до Нарнії. Якщо ми будемо
веслувати, то майже немає шансів, що вистачить запасів.
— Це слова людини з суходолу, — сказав Дриніян. — У цих морях пізнього літа
завжди віють переважно західні вітри, а після Нового Року це завжди змінюється. У нас
буде вітер, щоб пливти на захід. Навіть більше, ніж нам потрібно.
— Це правда, начальнику, — сказав старий моряк, ґальміанець за походженням. —
У січні та лютому зі сходу насувається огидна погода. З вашого дозволу, пане, якби я
командував цим кораблем, я радив би перезимувати тут і почати подорож додому в
березні.
— Що б ви їли, зимуючи тут? — запитав Юстас.
— Цей стіл, — мовив Раманду, — щодня, на заході сонця, прогинатиметься від
королівської учти.
— Та що ви кажете! — вигукнуло кілька моряків.
— Ваші Величності, панове та пані, — мовив Райнельф, — я хочу сказати лише
одне. Нікого з нас, друзяки, не примушували до цієї подорожі. Ми самі зголосились.
Серед нас є такі кадри, що ласо дивляться на цей стіл і думають про королівську учту, а
у день відплиття з Кер Паравелу вони ж найголосніше говорили про пригоди та
присягалися, що не повернуться додому, поки ми не знайдемо кінця світу. А на причалі
залишились і такі, що віддали б усе, аби вирушити з нами. Вважалось, що краще бути
хлопчиком на побігеньках на "Досвітньому Мандрівникові", ніж носити лицарську
стрічку. Не знаю, чи вловлюєте ви, про що я кажу. Але я переконаний, друзяки, що ми
виглядатимемо по-дурному — зовсім як ті Даффлпади — якщо повернемось додому і
скажемо, що дісталися до початку кінця світу і не мали відваги вирушити далі.
Багато моряків схвалило ці слова, але дехто сказав, що все це ніби й добре, але не
дуже.
— Не так уже й весело нам буде, — прошепотів Каспіянові Юстас. — Що ми
робитимемо, якщо половина цих хлопців відступиться?
— Зачекай, — прошепотів у відповідь Каспіян. — У мене ще є козир.
— А ти нічого не скажеш, Рипе? — тихо запитала Люсі.
— Ні. Чому Ваша Величність цього чекає? — відповів Рипічип тоном, який чула
більшість присутніх. — Мої власні плани складено. Поки зможу, я пливтиму на
"Досвітньому Мандрівникові" на схід. Коли мене викинуть, продовжу мандрівку на
човнику. Коли він потоне, гребтиму лапками. А тоді, коли не зможу пливти далі і не
досягну ще країни Аслана, якщо мене не перекине через край світу якийсь
здоровенний водоспад, я потону, повернувши ніс на схід сонця, і Пипіцик стане
ватажком нарнійських мишей, які вміють розмовляти.
— Слухайте, слухайте, — мовив один із моряків, — я скажу те ж саме, за винятком
пасажу про човника, бо він мене не витримає.
І вже тихше додав:
— Я не збираюсь дозволити миші мене переплюнути.
В цей момент Каспіян скочив на рівні ноги.
— Друзі, — сказав він, — гадаю, ви не до кінця зрозуміли наше прагнення. Ви
говорите так, наче ми прийшли з капелюхом в руці, благаючи про підтримку. Це зовсім
не так. Ми, наш королівський брат, сестра, їхній родич та пан Рипічип, добрий лицар, а
також лорд Дриніян, маємо справу на краю світу. Неабияке задоволення вибирати між
вами тих, хто бажає цього, тих, хто вартий такої високої винагороди. Ми не казали, що
будь-хто, попрохавши, може вирушити з нами. Ось чому зараз ми накажемо лордові
Дриніяну та панові Рінсу вирішити, хто серед вас найзатятіший у бою, найвправніший
моряк, має найчистішу кров, найбільш відданий нашій особі та є найчистішим у способі
життя та манерах, — і подати нам список їхніх імен.
Він зупинився і далі заговорив швидше:
— Асланова гриво! — вигукнув король. — Ви гадаєте, що привілей побачити край
світу нічого не вартий? Що ж, кожен, хто вирушить з нами, зможе передати титул
"Того, хто плавав на "Досвітньому Мандрівникові"" своїм спадкоємцям, а коли ми
припливемо назад до Кер Паравелу, він отримає стільки золота та земель, що буде
багатим решту життя. А тепер розійдіться островом, геть усі. За півгодини я маю
отримати від лорда Дриніяна імена.
Запала невпевнена тиша, а тоді члени команди вклонились і рушили геть, один у
тому напрямку, інший — в протилежному, але переважно групками та компаніями,
розмовляючи між собою.
— А зараз візьмемося за лорда Рупа, — сказав Каспіян.
Проте, повернувши голову до столу, він побачив, що лорд Руп уже там. Мовчазний,
він непомітно прибув ще коли тривало обговорення, і сів поруч з лордом Арґозом.
Донька Раманду стояла обіч нього, ніби щойно допомогла йому сісти в крісло. Раманду
стояв позаду лорда, поклавши долоні на його сиву голову. Навіть у сонячному світлі
руки зірки випромінювали легке срібне сяйво. На виснаженому Руповому обличчі
грала посмішка. Він простягнув одну руку Люсі, а іншу — Каспіянові. Якусь мить
здавалося, він збирається щось сказати. Тоді посмішка лорда проясніла — наче він
відчув щось дуже приємне, з уст зірвалось довге вдоволене зітхання, голова впала на
груди і він заснув.
— Бідолаха Руп, — сказала Люсі. — Я така рада. Він, напевно, пережив жахливі
речі.
— Давай навіть думати про це не будемо, — сказав Юстас.
Тим часом промова Каспіяна, підсилена, мабуть, магією острова, здобула
очікуваний ефект. Чимало людей, які прагнули перервати подорож, відчули себе зовсім
по-іншому, уявивши, що їх залишать. Коли хтось з моряків повідомляв, що він вирішив
просити дозволу пливти далі, то ті, хто не сказав цього, розуміли: їх стає дедалі менше,
і почувались вони дуже незатишно. Тож іще до того, як спливло півгодини, кілька осіб
фактично "підлабузнювались" (принаймні так це називалося у мене в школі) до
Дриніяна та Ринса, щоб отримати гарний відгук. Невдовзі лишилося тільки троє
моряків, котрі не бажали пливти далі, — вони намагалися переконати решту
залишитися з ними. А ще за деякий час зостався лише один. Врешті-решт він
перелякався, що залишиться сам і змінив рішення.
Коли збігло півгодини, всі зібралися знову біля Асланового столу, вставши з одного
краю, а Дриніян та Ринс сіли поруч з Каспіяном, щоб оголосити список. Каспіян
прийняв усіх, крім того, хто в останній момент змінив рішення. Його звали Піттенкрим,
він залишався на Острові Зірки весь той час, поки інші подорожували, шукаючи Краю
Світу, і всім серцем шкодував, що не подався з ними. Він був не із тих, хто міг
насолоджуватися розмовою з Раманду та його донькою (як навзаєм і вони, зрештою),
на острові дуже дощило, і, хоча щовечора на Столі з'являлась їжа для цілого банкету,
він не отримував від цього задоволення. Він розповідав, як моторошно було сидіти
самому під дощем з чотирма сплячими лордами за столом. Тож, коли решта
повернулась, він почувався таким чужим, що дорогою назад висадився на Самотніх
Островах і поселився у Келормені, де розповідав чудесні історії про свої пригоди в Кінці
Світу, аж доки сам у них не повірив. Тож у певному сенсі можна сказати, що після
цього він зажив щасливо. Хоча відтоді терпіти не міг мишей.
Того вечора всі гуртом частувалися наїдками і напоями, сидячи за великим столом
між колонами, де магічним чином поновився банкет. Наступного ранку, щойно
прилетіли та відлетіли прекрасні птахи, "Досвітній Мандрівник" знову вирушив у
дорогу.
— Пані, — сказав Каспіян, — я плекаю надію поговорити з вами після того, як
подолаю чари.
Донька Раманду поглянула на нього і посміхнулася.
Розділ п'ятнадцятий
ДИВА ОСТАННЬОГО МОРЯ
Щойно країна Раманду зникла з очей, вони відчули, що знаходяться на самому
кінці світу. Тут усе було інше. Передусім кожен помітив, що потребує тепер менше сну.
Нікому не хотілося спати, їсти і навіть розмовляти, а коли розмовляли, то стишеним
голосом. Щось дивне відбувалося також і зі світлом. Його було занадто багато. Сонце,
що сходило, виглядало, можливо, навіть удвічі, а то і втричі більшим, ніж зазвичай. І
щоранку (а для Люсі це було найбільш зворушливим) білі птахи, що співали людськими
голосами, мовою, якої ніхто не розумів, розливалися лопотінням крил над їхніми
головами і зникали за кормою, поспішаючи до Столу Аслана. Трохи пізніше вони
повертались і зникали у східній частині небосхилу.
— Тут навдивовижу чиста вода, — сказала сама собі Люсі, вихилившись за правий
борт. Був ранній полудень другого дня рейсу.
Вода і справді була навдивовижу чистою. Перше, що Люсі помітила, був
невеличкий чорний предмет, який плив паралельно з кораблем з тією самою
швидкістю. Спочатку вона подумала, що це щось висить у морській товщі. Але якраз
кухар викинув через вікно у море кусень черствого хліба, і, здавалося, хліб,
пропливаючи над тією чорною річчю, ось-ось зіткнеться з нею. Тепер Люсі збагнула,
що дивний предмет зовсім і не висить у воді, він раптово збільшився, а за якусь мить
знову відновив попередній розмір.
Люсі здавалося, що вона колись вже бачила щось подібне — аби тільки згадати де!
Вона стиснула рукою чоло, скривила обличчя і навіть висолопила язика, і нарешті —
вдалося! Звісно! Щось подібне можна побачити ясної, сонячної днини в поїзді. Коли
бачиш чорну тінь свого вагону, яка біжить ланами з тією ж швидкістю, що й поїзд.
Потім поїзд проїжджає між двома насипами і раптом та сама тінь з'являється просто
перед нами, пробігаючи порослими травою стрімкими схилами — набагато більша, ніж
досі. А тоді потяг з'їжджає з насипу і раптом тінь повертається до своїх звичайних
розмірів.
— Це наша тінь! Тінь "Досвітнього Мандрівника"! — сказала сама собі Люсі. —
Наша тінь, що пробігає дном моря. Вона збільшується, коли стикається з пагорбами під
водою. Але ж це означає, що вона навіть ще чистіша, ніж я гадала. Боже милий, я бачу
морське дно на глибині кількох десятків сажнів!
Сказавши це, вона усвідомила, що великі срібні простори — це насправді пісок,
який вкриває морське дно, а різноманітні темніші або світліші плями — це ніякі не тіні
й полиски сонця на поверхні моря, а різні речі на його дні. От тепер, наприклад, вони
пропливали над масою ніжного пурпуру та зелені, з широкою смугою блідої сірості
посередині. Але тепер вона вже знала, що дивиться на морське дно, і бачила все
набагато точніше. Вона помітила, що темні плями набагато вищі за інші і злегка
погойдуються.
— Як дерева на вітрі. І справді, саме так: це підводні ліси.
А зараз блідо-сіра смуга злилася з іншою блідо-сірою смугою.
— Якби я опинилася там, унизу, — подумала Люсі, — ця смуга була б, напевно,
лісовою дорогою. А місце, в якому зливаються смуги, — перехрестям. Ох, як мені
хочеться туди потрапити! Ось! Ліс закінчується. Ця смуга і справді є шляхом! Я бачу,
як вона далі біжить голим піском. У неї інший колір. А на її узбіччях видно щось… якісь
рисочки. Може, це каміння. А зараз вона стає дедалі ширшою.
Але в реальності дорога аж ніяк не ставала ширшою — вона просто наближалась.
Люсі зрозуміла це, побачивши, як наближається до неї тінь корабля. А дорога, — тепер
вона вже була впевнена, що це дорога — закрутилася серпантином. Було ясно, що вона
спинається на стрімкий схил. А коли Люсі відвернула голову й поглянула назад, то
побачила дещо схоже на панораму дороги, що в'ється внизу з верхівки схилу. Вона
бачила навіть смуги сонячного світла, що пробивались крізь глибоку воду аж до
порослої лісом долини.
А далі, далі все зливалось в одну суцільну зелену масу. Тільки деякі місця — куди
досягало сонце — мали колір чистого ультрамарину.
Однак, вона не могла дозволити собі довго дивитися назад, бо те, що з'явилось
попереду, також було захоплюючим. Підводна дорога вже досягла верхівки схилу й
далі бігла прямо. По ній рухались маленькі плямки. А тепер, у повному світлі сонця — в
кожному разі, настільки повному, як це тільки можливо після того, як проміння пройде
крізь товщу води, — з'явилося щось найдивовижніше. Це був вузлуватий і пощерблений
предмет кольору перлів, а може, слонової кістки. Корабель знаходився майже над ним,
і Люсі спершу не могла збагнути, що це таке. Але, коли вона помітила тінь, яку він
відкидав, усе роз'яснилося. Сонце світило ззаду Люсі, тому тінь невідомого предмету
простягнулась на піску. І форми цих тіней допомогли Люсі зрозуміти, на що вона
дивиться. Це були тіні веж, башток, мінаретів і бань.
— Але ж це місто або якийсь величезний замок! — закричала Люсі. — Цікаво, чому
його збудували на верхівці високої гори?
Вже повернувшись до Англії, вона обговорювала ці пригоди з Едмундом. І — я
переконаний — те, до чого вони дійшли, було цілком правдоподібним. Углибині море
стає темнішим і холоднішим, а в найглибших і найхолодніших глибинах живуть
небезпечні істоти — восьминіг, Морська Змія і Кракен. Морські долини — це місця дикі
та небезпечні. Морський Народ думає про свої долини те, що ми думаємо про гори, а
про свої гори — те, що ми думаємо про долини. Тепло і спокій панують на височинах
(або, як би сказали ми, на мілководді). Безстрашні мисливці й войовники моря
вирушають до глибин на навчання й пошуки пригод, але повертаються додому, щоб
знайти там мир і спокій, приємність і відраду, спортивні ігри, пісні й танці.
Корабель проплив над містом, але морське дно все ще підіймалось. Тепер під ними
було заледве кілька футів води. Дорога кудись зникла. Вони пропливали над чимось,
що нагадувало розлогий парк, насаджений яскравими барвистими рослинами. А потім
Люсі мало не крикнула від захвату — вона побачила Морських Людей.
Їх було п'ятнадцять або двадцять, і всі вони їхали верхи морськими кіньми — не
морськими кониками, що їх можна побачили в музеях, а конях, більших від них самих.
"Вочевидь, це якісь шляхетні пани, — подумала Люсі, тому що помітила блиск золота
на їхніх чолах і смарагдові та помаранчеві фестони тканини, що розвівалися на течії. А
потім…
— А нехай кальмар пожере цих клятих риб! — скрикнула Люсі, бо раптом
припливла ціла зграйка маленьких, товстеньких рибок і затулила їй Морських Людей.
Раптом вона побачила щось іще цікавіше. Якась невеличка, загрозливого вигляду риба,
ніколи до того не бачена, стрімко вистрибнула з води й заметалася на всі боки,
клацаючи зубами, а по всьому, знову повернулася вниз з однією товстою рибкою в пащ.
А Морські Люди на конях дивилися в гору на все це, зі сміхом перемовляючись. Не
встигла ця мисливська рибка повернутися до них зі своєю здобиччю, як з'явилася
друга, схожа на неї — і так само напала на зграйку риб. Тепер Люсі була майже
впевнена, що її послав — або звільнив — високий Морський Чоловік, що сидів на коні в
центрі загону. Перед тим, як відпустити, він немовби притримував рибку в руці чи на
передпліччі.
— Хай мене качка копне, якщо це не полювання, — сказала Люсі. — Точніше,
соколине полювання. Так, це воно. Вони їдуть кінно з цими дикими рибками на
передпліччі так само, як ми, коли були королями й королевами на Кер Паравелі, їздили
кінно з соколами на згинах рук… колись давним-давно. А потім вони нацьковують їх на
інших риб. Як…
Але раптово вона замовкла, бо сцена змінилася: Морські Люди помітили
"Досвітнього Мандрівника". Зграйка риб пурхнула навсібіч, бо тепер самі Морські
Люди рушили вгору, аби побачити, що це за великий, чорний предмет затулив їм
сонце. Тепер вони вже настільки наблизились до поверхні, що якби знаходились у
повітрі, а не у воді, Люсі могла б з ними погомоніти. У строкатій кавалькаді були
чоловіки та жінки. Всі носили щось на кшталт діадем, а деякі з них мали на шиї
намиста з перлів. Їхні тіла були кольору старої слонової кістки, їхнє волосся було
темно-пурпуровим. Король, що перебував у центрі кавалькади (а це без сумніву був
саме король), гордо й войовничо поглянув в обличчя Люсі та замахав списом. Те саме
зробили і його рицарі. Люсі відчула, що цей морський народець ще ніколи не бачив
корабля та людей — бо як він міг їх бачити тут, на морях Кінця Світу, куди не допливав
ще жоден корабель?
— На що ти так уважно дивишся? — почувся голос за спиною.
Люсі так захопилась підводним видовищем, що аж підстрибнула від звуку голосу, а
коли обернулась, то відчула, що рука, якою вона сперлась об балюстраду, зовсім
задерев'яніла. За нею стояли Едмунд і Дрініян.
— Погляньте! — сказала вона.
Вони глянули у воду, але майже одразу Дрініян промовив стишеним голосом:
— Попрошу Ваших Королівських Високостей мерщій відвернутись — отак, спиною
до моря. І хай ніхто не здогадається, що ми розмовляємо про щось важливе.
— Чому? Про що мова? — запитала Люсі, повернувшись обличчям до борту.
— За будь-яку ціну не можна допустити, щоб моряки все це побачили, — відповів
Дрініян. — Були вже в нас такі, що закохалися в якусь русалку або ж у якесь подібне
підводне царство, і вискочили за борт. Я не раз чув про такі речі. Зустріч з цими
людьми завжди приносить нещастя.
— Але ж ми їх добре знали, — сказала Люсі. — В давні часи на Кер Паравелі, коли
мій брат був Великим Королем. Вони випливали на поверхню і співали під час нашої
коронації.
— Гадаю, то був якийсь інший вид Морських Людей, Люсі, — озвався Едмунд. —
Вони могли перебувати не тільки під водою, а й у повітрі. Здається, саме ці на таке не
здатні. Варто лиш на них поглянути: якби вони тільки могли, то давно б уже випливли з
води, щоб напасти на нас. Вони мають дуже войовничий вигляд.
— У кожному разі… — почав Дрініян, але в ту ж мить почулися два різні звуки:
плюскіт води та вигук матроса з палуби:
— Людина за бортом!
За мить здійнявся загальний рейвах. Частина моряків поспіхом залізла на рею, щоб
згорнути вітрило, решта ж кинулась униз, щоб взятися за весла. Рине, який саме
вартував біля стерна, уперся в румпель, щоб розвернути корабель і повернутись на
місце, де людина випала за борт. Але тепер усі вже знали, що це була не людина. Це
був Ріпічіп.
— Побий грім цю мишу! — закричав Дрініян. — 3 нею більше клопоту, ніж з
рештою команди разом узятою. Як тільки на обрії з'являється якась халепа, то він вже
готовий у неї втрапити. Його треба закувати в ланцюги… протягнути під кораблем з
одного борту до другого… висадити на безлюдному острові… обрізати вуса! Чи хтось
бачить цього урвителя?
Втім, усе це не означало, що Дрініян не любить Ріпічіпа. Навпаки, він дуже його
любив і саме тому не на жарт злякався, а страх породив злість — так, як мама набагато
більше сердиться на вас, коли ви вибіжите на дорогу, ніж на когось іншого. Ніхто, ясна
річ, не боявся, що миша піде на дно, бо вона була чудовим пловцем, але Дрініян, Люсі
та Едмунд, які знали, що діється під водою, боялися довгих гострих списів у руках
Морських Людей.
Не минуло й п'яти хвилин, як "Досвітній Мандрівник" обійшов коло й тепер уже всі
чітко бачили на воді чорну плямку, яка була Ріпічіпом. Увесь час він щось піднесено
вигукував, але ніхто не міг зрозуміти, що він має на увазі, бо вода заливала йому
мордочку.
— Він усе вибовкає, якщо ми не затулимо йому пельку! — зойкнув Дрініян.
Щоб цьому запобігти, він підскочив до борту і сам спустив линву, крикнувши
морякам:
— Все гаразд, все в порядку! Повертайтеся на свої місця. Сподіваюсь, я ще здатен
витягти мишу без вашої допомоги.
Коли Ріпічіп уже почав дертися по линві (а він робив це не надто швидко, бо
просякла водою шерсть обважніла), Дрініян нахилився через борт і прошепотів:
— Мовчи. Ні слова.
Але, коли, стікаючи водою, Ріпічіп стояв на борту, виявилось, що Морські Люди
його взагалі не турбують.
— Солодка! — пищав він. — Солодка, солодка!
— Про що ти, чорт забирай, говориш? — перебив його Дрініян. — І не треба
обтрушуватись саме на мене.
— Кажу вам, що вода солодка, — сказала миша. — Солодка — а не солона.
Якусь мить ніхто не міг збагнути, чому ця обставина викликає в Ріпічіпа такий
захват. І тоді він сам ще раз повторив старе пророцтво:
Де небо п'є солодку воду
І марно де питати броду,
Отам-то, Ріпічіпе, знай,
Омріяний ти знайдеш край:
Там починається край Сходу,
Де небо п'є солодку воду.
Лише тепер всі збагнули.
— Дай мені відро, Ринельфе, — сказав Дрініян.
Йому подали відро, яке він спустив на линві, а потім витягнув назад.
Вода в ньому була прозорою, наче скло.
— Може, Ваша Королівська Високість бажає скуштувати першим? — запитав він
Каспіяна.
Король узяв відро обома руками, підніс до рота, скуштував, а тоді зробив кілька
великих ковтків і підняв голову. Обличчя його змінилось. Не лише очі, а й усе в ньому
здавалося світлішим.
— Так, — сказав він. — Вона солодка. Вочевидь, це справжня вода. Я не впевнений,
що це мене не вб'є, але я і так вибрав би смерть, навіть якби знав про це раніше.
— Що ти маєш на увазі? — запитав Едмунд.
— Це… це більше нагадує світло, ніж що-небудь інше, — відповів Каспіян.
— А це воно і є, — сказав Ріпічіп. — Це питне світло. Здається, ми наблизились до
Кінця Світу.
Якусь мить панувала мовчанка, а потім Люсі стала навколішки і теж випила з відра.
— Це найсмачніше, що я коли-небудь пила, — вигукнула вона захоплено. — Але…
ох, і ситне ж воно! Тепер ми можемо взагалі нічого не їсти.
І один по одному напились усі. Довгий час ніхто не промовляв ні слова. Вони
почувалися так добре, що заледве це витримували. А потім помітили ще один наслідок.
Як я вже казав, відтоді, як всі покинули острів Раманду, було все ще забагато світла —
сонце було занадто великим (хоч і не занадто гарячим), море — занадто яскравим,
повітря — занадто прозорим. Тепер ця надзвичайна ясність не зменшилась, якщо не
стала ще більшою. Але це їм уже не заважало. Вони могли дивитися на сонце, не
примружуючи очей. Вони бачили більше сонця, ніж будь-коли раніше. Увесь борт,
вітрило, їхні власні обличчя та тіла — все ясніло дедалі більше. Кожна линва блищала
небаченим блиском. А наступного ранку, коли зійшло сонце — тепер вже уп'ятеро чи й
вшестеро більше за нарнійське, — вони довго вдивлялись у нього. Коли з'явились білі
птахи, вони змогли роздивитися їхнє біле пір'я на тлі сонячного щита.
Цілий день усі мовчали, і аж десь перед вечерею (напившись води, вже ніхто з них
не хотів вечеряти) Дрініян сказав:
— Я не можу цього зрозуміти. Нема ані повіву вітру. Вітрило теліпається, як
ганчірка.
Море пласке, наче ставок. А ми однаково пливемо так швидко, немовби нас жене
шторм.
— Я також про це думав, — промовив Каспіян. — Здається, нас підхопила якась
сильна течія.
— Гм… — буркнув Едмунд. — Якщо, звісно, світ має край, це було б не
найприємніше…
— Ти маєш на увазі, що ми просто можемо, гм… перелитися через нього? —
запитав Каспіян.
— Так! Так! — закричав Ріпічіп, плещучи в лапи. — Я так це завжди собі й уявляв…
світ як великий округлий стіл, і води всіх океанів переливаються через його край.
Корабель впаде носом униз… перекинеться догори дном… за якийсь час ми побачимо
сам край… а потім униз, униз… швидке, стрімке падіння…
— А що, на твою думку, нас чекатиме в самому низу, га? — перебив його Дрініян.
— Може, країна Аслана, — відповіла миша пристрасно. — А може, й нема там
ніякого дна. Може, це дно безкінечне. Але що б там не було, варто пожертвувати всім,
аби хоч на мить зазирнути за край світу.
— Дайте спокій, — сказав Юстас. — Це все нісенітниці. Світ округлий, тобто
кулькоподібний, як м'яч, а не як стіл.
— Це наш світ такий, — промовив Едмунд. — Але невідомо, чи цей світ такий.
— Чи вірно я зрозумів, — спитав Каспіян, — що ви троє походите з округлого світу…
округлого, наче м'яч? І ви ніколи про це не казали! Це насправді дуже негарно з
вашого боку. У нас у Нарнії є чимало казок про такі округлі світи, і це мені завжди
страшенно подобалось. Я ніколи не вірив, що вони насправді існують, але завжди хотів,
щоб так було. І завжди хотів жити в одному з них. Ох, я б усе віддав… Я думаю, чому ви
можете дістатися до нашого світу, а нам до вашого — зась? Якби я тільки мав таку
можливість! Це, мабуть, фантастично — жити на такому м'ячі. Чи були ви колись у тій
її частині, де люди ходять на головах?
Едмунд захитав головою.
— Це зовсім не так, — сказав він. — Нема нічого особливого в кулеподібному світі,
якщо там живеш.
Ріпічіп був єдиним (окрім Дрініяна, Люсі та Едмунда), хто помітив Морських
Людей. Він скочив у море одразу, щойно побачив, як морський король розмахує своїм
списом, оскільки сприйняв це як виклик або загрозу — справу, яку треба вирішити
негайно. Коли він виявив, що вода солодка, то на радощах забув, навіщо скочив. Поки
він не згадав, Люсі з Дрініяном відвели його набік і попередили, аби й не згадував про
побачене.
Їм і так уже не було чого боятися, бо "Досвітній Мандрівник" тепер плив
безлюдним морем. Тільки Люсі ще раз побачила Морських Людей, але це тривало
недовго. Наступного дня весь ранок вони пливли мілководдям над зарослим морським
дном. Саме перед полуднем Люсі помітила велику зграю риб, що сновигали між
водоростями. Всі вони щось дружно жували і повільно рухались в одному напрямку.
"Зовсім як отара овець", — подумала вона. І раптом в центрі цієї зграї риб побачила
морську дівчинку приблизно її віку — спокійну, трохи сумну, з чимось схожим на
пастуший посох в руках. Тут було дуже мілко. І якраз у цю мить, коли підводна
пастушка, що блукала мілководдям, і Люсі, котра нахилилась через борт, опинились
одна навпроти одної, дівчинка підняла голову і глянула прямо в очі Люсі. Жодна з них
не могла видобути з себе ані звуку, а морська дівчинка одразу ж кинулась униз та
зникла у водоростях. Та Люсі ніколи не забула її обличчя. Пастушка не виглядала
переляканою або розгніваною, як морський король і його слуги. Вона сподобалась
Люсі, і та відчула, що з взаємністю. Тієї короткої миті вони певним чином стали
подружками. Не схоже, щоб вони мали великий шанс знову зустрітись — у цьому світі
чи в якому-небудь іншому. Але якщо це колись станеться, вони побіжать назустріч одна
одній, розкинувши руки.
Після цього випадку "Досвітній Мандрівник" плив на схід без перешкод багато днів.
Плив сумирним морем без вітру у вітрилах і ніс не збивав піну на хвилях. З кожним
днем і кожною годиною світло все яснішало, але їм це не заважало. Ніхто нічого не їв,
ніхто не спав і нікому не праглося ні їсти, ні спати. Вони витягали з моря відра прозорої
води, міцнішої за вино і якоїсь вологішої і плиннішої, ніж звичайна вода, та мовчки
пили її за здоров'я одне одного. Один чи двоє моряків, трохи старших за решту на
початку подорожі, тепер молодшали з кожним днем. На борту не було нікого, хто не
відчував би радості та піднесення, але оті радість і піднесення не схиляли їх до розмов.
Що далі вони пливли, то менше говорили, а якщо вже й говорили, то майже
пошепки.
Тихість Останнього Моря наскрізно пронизала всіх.
— Капітане, що ти бачиш попереду? — запитав одного дня Каспіян у Дрініяна.
— Ваша Королівська Високосте, — відповів Дрініян, — я бачу якусь дивну білість.
Всюди вздовж горизонту, від півночі до півдня, наскільки сягає мій погляд, побілішало.
— Я теж це бачу, — сказав Каспіян, — і не втямлю, що воно таке.
— Якби ми були на інших широтах, найясніший пане, — сказав Дрініян, — я би
сказав, що це крига. Але це не може бути кригою. Не тут. Так чи інак, ми зробимо
правильно, якщо накажемо людям взятися за весла і трохи уповільнимо корабель. Хоч
що б це не було, я не хотів би, щоб ми вперіщилися в нього з усієї сили.
Вони зробили так, як радив Дрініян, і все уповільньнюючись пливли далі.
Наближення до білості не зменшувало її таємничості. Якщо це був суходіл, то це мусив
бути дуже дивний суходіл, бо поверхня його була гладенькою, неначе вода, і на тому ж
рівні, що й море. Коли вони наблизились до неї, Дрініян сильно натиснув на румпель і
скерував ніс "Досвітнього Мандрівника" на південь, тепер течія зносила корабель лівим
бортом до таємничого білого простору, а потім вони повеслували вздовж його краю.
При цьому зробили важливе відкриття: течія була завширшки лише в сорок футів, а
решта моря — мертвою, наче ставок. Це була втішна новина для команди, яка все
частіше задумувалася про повернення до країни Раманду. Весь час веслувати проти
течії було заняттям не з найприємніших. (Це пояснює також, яким чином підводна
пастушка так швидко зникла за кормою. Просто вона не знаходилася всередині течії.
Якби вона в ній була, то рухалася б на схід з тією ж швидкістю, що й корабель).
Проте все ще ніхто так і не зрозумів, чим є оця біла пустеля, і нарешті на воду
спустили човен, аби це з'ясувати. Ті, хто залишився на борту "Досвітнього
Мандрівника", побачили, як човен заглиблюється в біле. Потім почули піднесені й
радісні голоси людей з човна, що линули над спокійною водою. Запала тиша. Стоячи на
носі човна, Ринельф кидав зонд. За мить човен почав повертатися. Всі кинулись до
борту почути новини. Човен був наповнений чимось білим.
— Лілеї, Ваша Королівська Високосте! — закричав Ринельф, стоячи на носі.
— Що? — запитав Каспіян.
— Квітки водяних лілей, Ваша Королівська Високосте, — повторив Ринельф. —
Точнісінько такі ж, які ростуть у ставках Нарнії.
— Погляньте! — закричала Люсі, яка сиділа на носі човна. Вона підняла над
головою цілий оберемок білих пелюсток і широкого плаского листя.
— Яка глибина, Ринельфе? — запитав Дрініян.
— Цікава штука, капітане, — відповів Ринельф. — Ще глибоко. Три з половиною
сажня.
— Це не можуть бути справжні лілеї. У всякому разі, це не ті лілеї, які ми
називаємо водяними, — сказав Юстас.
Можливо, він мав рацію, але вони були дуже подібні. А коли після невеличкої
наради "Досвітній Мандрівник" повернув до течії, і рушив через Озеро Лілей, або
Срібне Море, (вони використовували обидві назви, але врешті-решт зійшлися на
Срібному Морі і саме цю назву зафіксовано на Каспіяновій мапі), розпочалася
найдивніша частина їхньої подорожі. Незабаром відкрите море перетворилося лише на
тонку темно-синю риску на західному виднокраї. Білість мінилася ніжним золотом і
оточувала їх зусібіч, за винятком блискучого пояса темно-зеленої води за кормою, де
корабель розсікав лілійне поле.
Усе це дуже нагадувало арктичний краєвид, а якби їхні очі не стали такими ж
видющими, як соколині, блиск сонця на цьому океані білого — особливо раннього
ранку, коли сонце було найбільшим, — був би нестерпним. І щовечора та сама білість
видовжувала день. Здавалося, лілійні лани не мають кінця-краю. Десятки й сотні миль
квітів пахли так, що навіть Люсі не могла описати: солодко — безперечно, але зовсім не
снодійно і не приголомшливо — свіжий, дикий, надзвичайний аромат, який, здавалося,
проникав у мозок і кожного напував достатньою силою, щоб забігти на якусь гору або
змагатися зі слоном.
— Здається, ще трохи і я не витримаю цього запаху, — сказала Люсі Каспіянові, —
але не хочу, щоб він закінчився.
І Каспіян відчував те саме.
Вони дуже часто зондували дно, але минуло багато днів, поки глибина зменшилась
і відтоді маліла з кожним днем. Нарешті, настав час, коли вони мусили покинути течію,
щоб обережно повеслувати собі вперед. Незабаром стало зрозуміло, що "Досвітній
Мандрівник" уже не може далі плисти на схід. Тільки завдяки спритності стернового й
веслярів вони не сіли на мілину.
— Опустити шлюпку! — закричав Каспіян. — Покликати всіх на борт. Я мушу
поговорити з командою.
— Що він збирається робити? — прошепотів Юстас до Едмунда. — В його погляді є
щось дивне.
— Гадаю, всі ми виглядаємо однаково, — відповів Едмунд.
Вони оточили Каспіяна й незабаром уся команда зібралася біля сходів на палубі
послухати промову короля.
— Друзі! — почав Каспіян. — Ось ми й досягли мети нашої подорожі. Ми з'ясували,
що сталося з сімома лордами, оскільки пан Ріпічіп пообіцяв зостатись тут, то,
повернувшись на острів Раманду, ви, безумовно, знайдете лордів Ревіліяна, Арґоза і
Мавраморна пробудженими від зачарованого сну. Тобі, лорде Дрініяне, я довіряю цей
корабель і наказую якомога швидше плисти до Нарнії. І передусім я забороняю
висаджуватись на Острові Мертвої Води. Перекажи також моєму регентові, гномові
Трампліну, щоб роздав усім членам цієї команди нагороди, які я їм обіцяв. Вони їх
насправді заслужили. А якщо я не повернуся, то прошу виконати мою волю: нехай
регент Трампкін, доктор Корнеліус, борсук Труфлоґон і лорд Дрініян за взаємною
згодою оберуть короля Нарнії.
— Але ж, Ваша Королівська Високосте, — перебив його Дрініян, — хіба ви
зрікаєтеся трону?
— Я їду далі з Ріпічіпом, щоби побачити Кінець Світу, — промовив Каспіян.
З головної палуби, де зібралась уся команда, долинув тихий і тривожний гомін.
— Ми візьмемо човен, — сказав Каспіян. — Ви не потребуватимете його на цих
спокійних морях, а на острові Раманду ви збудуєте собі новий. А тепер…
— Каспіяне, — раптово озвався Едмунд, — ти не можеш цього зробити.
— Точно, — додав Ріпічіп, — Ваша Королівська Високість не може.
— Насправді не можеш, — промовив Дрініян.
— Не можу? — сказав Каспіян різко, і на якусь мить став схожим на свого дядька
Міраза.
— Вибачте мене, Ваша Королівська Високосте, — промовив Ринельф з нижньої
палуби, — але, якби хтось із нас таке зробив, то його б звинуватили в дезертирстві.
— Навіть зважаючи на твою тривалу службу, ти забагато собі дозволяєш, Ринельфе,
— сказав Каспіян.
— Ні, пане! Ринельф абсолютно правий! — сказав Дрініян.
— Присягаюсь Аслановою гривою! — вибухнув король. — Я гадав, що ви — мої
піддані, а не вихователі.
— Я не твій підданий, — озвався Едмунд, — і я кажу, що ти не можеш цього
зробити.
— Знову оце "не можеш", — гримнув Каспіян. — Ти розумієш, що ти цим хочеш
сказати?
— Якщо це задовольнить Вашу Королівську Високість, — сказав Ріпічіп, низько
кланяючись, — то ми хочемо цим сказати, що ти цього не зробиш. Ти — король Нарнії.
Якщо ти не повернешся, то введеш в оману всіх своїх підданих, і зокрема Трампліна.
Тобі не можна бавитися в подорожі, мовби ти приватна особа. А якщо Ваша
Королівська Високість не почує голосу розуму, кожна людина на цьому кораблі виявить
найщирішу відданість своєму королеві й допоможе роззброїти тебе і зв'язати, поки до
тебе не повернеться ґлузд.
— Правильно, — сказав Едмунд. — Так вчинили з Одисеєм, коли він хотів кинутися
в море за сиренами.
Каспіян уже поклав руку на руків'я меча, коли озвалася Люсі:
— Ти ж майже присягнувся дочці Раманду, що повернешся.
Каспіян на мить застиг, а потім бовкнув:
— Гм… ну, так. Звісно, тобто…
Десь хвилину він стояв нерішуче, після чого голосно звернувся до всіх:
— Що ж, нехай буде по-вашому. Подорож завершено. Ми всі повертаємось.
Підніміть човен.
— Пане, — сказав Ріпічіп. — Не всі повертаємось. Як я вже раніше пояснював…
— Тихо! — гримнув Каспіян. — Ви дали мені урок, а тепер не провокуйте мене!
Невже ніхто не здатен вгамувати цю мишу?!
— Милостивий королю, — далі промовляв Ріпічіп, — ти присягався бути добрим до
тварин Нарнії, які вміють розмовляти.
— Так, до тварин, які вміють розмовляти, — погодився Каспіян. — Але я не
присягався бути добрим до тварин, які розмовляють безуґаву! — І не тямлячись од
гніву, він спустився сходами і зник у каюті, гримнувши дверима.
Але, коли згодом інші ввійшли туди, то знайшли його у геть іншакшому гуморі —
він був блідий, а в очах бриніли сльози.
— Все не має сенсу! — сказав він.
— Мені годилося поводитися скромніше. Результат був би такий самий, але ж без
мого обурення й пихи. Аслан говорив до мене. Ні, це не значить, що він тут насправді
був. Він би не вмістився в цій каюті. Але золота голова Лева на стіні ожила і промовила
до мене. Страшно це було… ці очі. Я не кажу, що він був строгий… Хіба що трохи, на
самому початку. Але й без того це було просто жахливо. Він сказав… сказав… ох, я не
витримаю. Найгірше, що міг сказати. Ви маєте піти далі — Ріпічіп, Едмунд, Люсі та
Юстас. А я мушу повертатися. Сам. І негайно. І що з цього всього вийшло?
— Любий мій Каспіяне, — сказала Люсі. — Ти ж знав, що рано чи пізно ми мусимо
повернутись у наш світ.
— Так, — сказав Каспіян, стримуючи сльози, — але це відбувається раніше, ніж я
гадав.
— Коли ти повернешся на острів Раманду, почуватимешся краще, — додала Люсі.
Трохи згодом він повеселішав, але для обох сторін це було сумне розставання. Тому
я довго про це не розводитимусь. Близько другої години пополудні наповнений
провіантом і водою човен (хоча вони були переконані, що не потребують харчів і питва)
з човником Ріпічіпа на борту відчалив від "Досвітнього Мандрівника", аби поплисти
через нескінчений килим з лілей. На кораблі було вивішено всі прапори та щити на
честь відплиття. Звідти, з човна, оточеного зусібіч лілеями, "Досвітній Мандрівник"
видався надзвичайно високим, потужним і зворушливо домашнім.
Вони побачили, як він повертає і поволі суне на захід, аж поки зовсім не зник з
очей. Хоча Люсі й проронила кілька сльозинок, вона не почувалася настільки зле, як
можна було подумати. Незвична ясність, тиша, гострий, пронизливий запах Срібного
Моря, навіть саме відчуття якоїсь незвичної самотності — все це також було
захопливим.
Їм не треба було веслувати, бо течія безперестанку несла їх на схід. Ніхто не спав і
не їв. Цілу ніч і весь наступний день човен одноманітно плив на схід, а коли настав
світанок третього дня, — з такою ясністю, що ані ви, ані я не були б здатні витримати її,
навіть у темних окулярах — вони побачили перед собою дивне диво. Так, немовби між
ними й небом виросла стіна — сіро-зелена, мерехтлива стіна. А на схід сонця вони
дивилися крізь цю стіну, що сяяла веселковими барвами. Тепер вони побачили, що
насправді стіна була довгою, високою хвилею — хвилею, яка зупинила свій рух в
одному місці, як це можна часто помітити на краю водоспаду. Здавалося, стіна
здіймається мало не на сотню метрів. І саме до цієї хвилі їх несла швидка течія. Можна
було припустити, що вони думають про небезпеку, що їм загрожує. Але ні. Гадаю, що в
їхній ситуації ніхто про це не подумав би. Бо саме тепер вони угледіли дещо не лише за
цією хвилею, а й за сонцем. Якби їхній зір не був зміцнений водою Останнього Моря,
вони б не побачили самого сонця. Але тепер вони могли чітко бачити і світанкове
сонце, і те, що знаходилося поза ним: пасмо гір на сході. Гори були такими високими,
наче самі або ніколи не бачили своїх верхівок, або забули про це. Ніхто не пам'ятав, чи
на протилежному боці проглядалося небо. А гори, мабуть, насправді знаходилися за
межами світу. Які-небудь інші гори, навіть якби вони мали бодай п'яту частину цієї
висоти, вкривав би лід і сніг. Натомість ці тепло зеленіли, вкриті лісами та позначені
водоспадами скільки сягав вгору погляд. І раптом зі сходу вдарив стрімкий вітер,
накинувши пінисту шапку на гребінь хвилі і збуривши досі гладеньку воду навколо
човна. Це тривало не довше секунди, але того, що цей порив приніс
із собою, жоден з трійці вже не забув. Він приніс запах і звук — звук музики.
Едмунд і Юстас потім про це ніколи не хотіли розмовляти. Люсі могла лише сказати:
— Було враження, немовби ось-ось мало розірватися серце!
Тоді я запитав:
— Це було щось настільки сумне?
— Сумне? О, ні! — відповіла Люсі.
Ніхто в човні не мав сумніву, що там, за межами кінця світу, вони тоді побачили
Країну Аслана.
В цю мить почувся скрип і човен вперся дном у пісок. Було надто мілко, щоби
плисти далі.
— Це місце, — сказав Ріпічіп, — звідки далі я попливу вже сам.
Вони не намагалися його зупинили, бо тепер усе здавалося неминучим або таким,
що вже колись відбувалося. Вони допомогли спустити на воду його маленьке човенце.
Потім він зняв рапіру ("Більше вона мені не знадобиться", — повідомив він) і закинув її
далеко в лілійне море. Рапіра встромилася вістрям у дно, а її руків'я блимнуло серед
квітів. Нарешті він попрощався, намагаючись при цьому зробити печальну гримасу, але
насправді весь аж тремтів від щастя. Люсі — вперше і востаннє в житті — зробила те,
що хотіла зробити завжди: взяла мишака на руки і міцно обійняла. Потім він схопив
весло і хутко скочив до човенця, а течія одразу ж підхопила його й понесла за собою —
чорну плямку серед білих лілей. Але на водяній стіні вже не було лілей: вона виглядала
як гладенький, зелений схил. Човен стрімко набирав швидкість, аж нарешті з легкістю
опинився на гребені гігантської хвилі. Якусь долю секунди діти бачили його силует з
Ріпічіпом на самому вершечку. А потім він зник і відтоді ніхто, якщо не бажає
поступитися правдою, не може сказати, чи бачив десь Ріпічіпа, войовничу мишу. Що ж
до мене, то я вірю: він щасливо дістався до Країни Аслана й живе там дотепер.
Коли сонце піднімалось, панорама гірського пасма потойбіч зблідла і врешті-решт
остаточно зникла. Велика хвиля залишилась, але за нею було видно лише блакитне
небо.
Діти вийшли з човна і пішли по воді — не в напрямку хвилі, а на південь,
залишаючи водну стіну по ліву руку. Я не зміг би сказати, чому вони так зробили: це
було їхнє призначення. І хоча на борту "Досвітнього Мандрівника" вони почувалися, та
й були, дуже дорослими, тепер щось змінилось. Вони взялися за руки, прошкуючи
через лілійні поля. Вони забули про втому. Вода була теплою і з кожним кроком міліла.
Нарешті вони опинилися на сухому піску, потім на травою — на розлогій рівнині з
чудовою коротенькою травою, що росла майже на рівні Срібного Моря й ідеально
гладенько простяглась у всіх напрямках.
Коли перебуваєш на такій ідеально пласкій рівнині, завжди здається, що попереду
небо опускається, щоби з'єднатися з травою. Так було й тепер. Однак, йдучи отак собі
зеленою рівниною, вони відчули, що тут небо справді опускається і з'єднується з
землею. Перед ними виросла блакитна стіна — дуже світла, але справжня й масивна,
що більше нагадувала скло, ніж щось інше. Незабаром вони переконалися в цьому.
Але між ними та підніжжям неба на зеленій траві лежало щось аж настільки
сліпучо біле, що навіть їхні соколині очі ледь могли на це дивитись. Вони підійшли
ближче і побачили біле ягня.
— Ходіть, сніданок чекає, — сказало ягня своїм солодким, молочним голосом.
Лише тепер вони помітили серед трави вогнище, на якому пеклася риба. Вони сіли
і їли цю рибу, вперше за багато днів відчуваючи голод. І це була найкраща їжа, яку
вони коли-небудь куштували.
— Скажи-но, ягнятку, — запитала Люсі, — чи сюдою веде дорога до Країни Аслана?
Не для вас, — відповіло ягня. — Для вас двері до Країни Аслана лежать у вашому
власному світі.
— Що?! — закричав Едмунд. — То з нашого світу теж є дорога до Країни Аслана?
— До моєї країни можна дістатися з будь-якого світу, — сказало ягня, і після цих
слів його білосніжність розквітла темним золотом, розміри раптово змінились і воно
стало самим Асланом, який височів над ними і розсіював світло з пломенистої гриви.
— Ох, Аслане, — сказала Люсі, — чи ти розповіси нам, як дістатися твоєї країни з
нашого світу?
— Я розповідатиму вам про це постійно, — сказав Аслан. — Але не скажу, наскільки
довгим чи коротким буде цей шлях. Скажу вам лишень, що він пролягає через річку.
Але не бійтеся цього, бо я — Великий Будівничий Мостів. А тепер ходіть, я відчиню
небесні ворота і відправлю вас додому.
— Аслане, я маю до тебе прохання, — сказала Люсі. — Поки ми не пішли, скажи
нам, коли ми знову повернемось до Нарнії? Прошу тебе, Аслане. І… ох, зроби так, щоб
ми цього довго не чекали.
— Найдорожча моя, — сказав м'яко Аслан, — ти і твій брат уже ніколи не
повернетесь до Нарнії.
— Ох, Аслане! — закричали одночасно Едмунд і Люсі голосами, сповненими
розпачу.
— Ви вже надто дорослі, — сказав Аслан, — і тепер мусите бути ближчими до свого
світу.
— Ти ж знаєш, що тут мова не про Нарнію, — плакала Люсі. — Тут мова про тебе.
Ми не зустрінемось більше з тобою. Як нам тепер жити, якщо ми вже ніколи з тобою не
стрінемось?
— Люба, але ж ми зустрінемось, — відповів Аслан.
— Чи ти… чи ти там також живеш? — запитав Едмунд.
— Живу, — відповів Аслан. — Але там я ношу інше ім'я. І ви повинні мене упізнати
за цим іменем. Саме тому вам дозволили відвідати Нарнію. Завдяки тому, що ви трохи
пізнали мене тут, вам буде простіше віднайти мене там.
— Чи Юстас теж сюди ніколи не повернеться? — запитала Люсі.
— Дитя моє, — сказав Аслан, — хіба ти справді хочеш про це знати? Ходіть, я
відчиню вам браму в небі.
А потім все відбулося водномить: розійшлась, немов лаштунки, блакитна стіна,
звідкись з неба линуло тривожне біле світло, діти відчули дотик Асланової гриви і його
поцілунок на чолі, а потім — повернення до спальні в домі тітки Альберти в Кембриджі.
Варто ще лишень додати два моменти. Один стосується подальшої долі
"Досвітнього Мандрівника". Каспіян і його люди безпечно дісталися острова Раманду, а
троє лордів пробудилися з зачарованого сну. Каспіян одружився з дочкою Раманду, і з
нею врешті-решт повернувся до Нарнії, де залишилась велика королева — бабуся і
мама славетних королів. Другий момент стосується Юстаса. Незабаром усі з подивом
відзначили, що він змінився на краще і людям було "важко повірити, що це той самий
хлопець". Так здалося всім — крім тітки Альберти, яка сказала, що він став страшенно
простацьким і нудним і що це, напевно, наслідок кепського впливу отих Певенсів.
Хроніки Нарнії — 6. Срібне крісло
Клайв Степлз Льюїс
Клайв Стейплз Льюїс
Хроніки Нарнії
СРІБНИЙ ТРОН
Ніколасу Харді
Розділ 1
На задвірках школи
Похмурого осіннього дня на задвірках школи плакало дівча. Її звали Джил Поул, а
плакала вона тому, що у школі її постійно ображали. Та наша історія не про шкільне
життя, тому розводитися довго про школу, де навчалася Джил, наміру не маю, до того
ж ця тема аж ніяк не з приємних. Скажу тільки, що школа та була з тих, що звуться
сумісно-освітніми, тобто там навчалися разом хлопчики й дівчатка, хоча деякі вважали
такі школи несумісними з освітою, а викладачів у таких школах прозивали не
освітянами, а "несусвітянами". Річ у тому, що у своїй діяльності "несусвітяни"
трималися таких поглядів, що дітлахам, хоч хлопчикам, хоч дівчаткам, слід надавати
якомога більше свободи, тобто дозволяти робити все, що заманеться. Та, на біду, єдине,
до чого сягала уява десяти-п'ятнадцяти найстарших учнів, було знущання з молодших.
Ось чому в стінах тієї школи коїлося бозна-що. У будь-якій звичайній школі про те
довідалися б та рішуче припинили б усі негаразди ще в першій чверті, та тільки не тут.
У цій школі ніхто нічого не припиняв і, навіть коли про неблагопристойні вчинки
ставало відомо, однаково хуліганів і капосників ніхто не карав та зі школи не виганяв.
– Гм-м… Який цікавий феномен, – казав у таких випадках директор школи, – із
психологічної точки зору…
Із тими думками він викликав бешкетника до себе й вів із ним виховні бесіди. Та
якщо ти знав, що і як йому відповідати, то покарання тобі не загрожувало, навпаки – ти
міг спромогтися потрапити до нього в улюбленці.
Ось чому похмурого осіннього дня на мокрій від мряки доріжці, що пролягала між
задньою стіною корпусу, де була розташована спортивна зала, та заростями колючого
чагарника, стояла і плакала дівчинка на ім'я Джил Поул. І ще не висохнули її сльози,
як із-за рогу, засунувши руки в кишені та насвистуючи, випірнув хлопчина. Ще крок – і
він би налетів на неї.
– Ти що, зовсім не дивишся, куди йдеш?! – відсахнулася Джил.
– Та годі вже! Не починай… – відмахнувся був хлопчик, та, помітивши вираз її
обличчя, пом'якшав, – ти… чого, Поул?
Джил лише скривилася – так буває, коли буцімто й бажаєш щось мовити, та тільки-
но розтулиш рота, як сльози знов стискають горло.
– Що, знову вони? Як і завжди? – насупив брови хлопчик і ще глибше сунув руки в
кишені.
Джил мовчки кивнула. Пояснювати не було чого – про кого йдеться, обоє знали й
без зайвих слів.
– Це вже аж ніяк… Але що того гірше, це те, що ми… – він говорив із найкращих
почуттів, але робив це так незграбно, ніби збирався прочитати Джил нотацію.
І тут дівчинка не витримала (що, погодьтеся, вельми природно для людини, яка
хотіла добряче виплакатися, а їй завадили).
– Та краще б ти йшов своєю дорогою та не пхав носа в те, що тебе не стосується! –
урвала вона його на півслові. – Ніхто на допомогу тебе не кликав. Теж мені, вчитель
знайшовся: розповідати, що кому краще, а що – ні. Ти й сам у них за побігача. Ти що ж
пропонуєш: і нам скакати під їхню дудку?
– Цур тобі! – образився хлопчик і від образи так і сів на порослий травою пагорб,
уздовж якого тягнувся живопліт, та одразу ж підскочив, бо трава виявилася замокрою
для посиденьок. На нещастя, повне ім'я хлопчика – Юстас Бяклі, хоча поганим
хлопчиськом він аж ніяк не був.
– Поул, – заблагав він, – де ж твоє почуття справедливості? Хіба ж цієї чверті я
перед кимось плазував? Хто, як не я, виступив проти Картера на захист малого
кроленяти? А хто зберіг таємницю Співвенсі, навіть коли мене били? А чи знаєш ти…
– Не знаю і знати не хочу, – схлипнула Джил.
Бяклі помітив, що вона ще не прийшла до тями, і вчинив так, як йому підказав
здоровий глузд, – простягнув їй карамельку. Іншу він сунув до рота собі. Потроху Джил
заспокоїлася і вже дивилася на речі більш помірковано.
– Вибач, Бяклі, – нарешті мовила вона, – я погарячкувала. У цій чверті ти й справді
не такий, як був.
– А про попередню чверть краще забудь – звісно, якщо зможеш, – відповів Юстас. –
Бо тепер я зовсім інша людина. Яким же я був кепським хлопчиськом – навіть
згадувати млосно!
– Гм… Чесно кажучи, так воно й було, – не заперечувала Джил.
– Але ж тепер я зовсім інший, чи не так? Ти ж і сама помітила.
– І не тільки я. Так усі кажуть. До речі, от учора Елеонора Безтолоччі почула, як
Одета Шалопайль саме так і сказала в роздягальні. А сказала вона от що: у цій чверті
отой нахаба Бяклі зовсім рук відбіг – наступної чверті треба буде ним зайнятися
першорядно.
Юстас здригнувся. У школі всім добре було відомо, що воно таке, коли тобою хочуть
"зайнятися". На якусь хвильку запала тиша, і стало чутно, як з вишневого листячка на
землю падають великі краплі. Тишу перервала Джил:
– А й справді, з якого дива ти так змінився?
– Саме, як ти кажеш, з дива, бо на канікулах зі мною трапилося таке… таке… – із
загадковим виглядом почав Юстас.
– Яке – таке? – не витримала Джил.
Та Юстас знов замовк щонайменше на цілісіньку хвилину. Нарешті він наважився:
– Послухай, Поул… Здається, ти ненавидиш оцю школу так само, як і я, тобто всім
серцем.
– А що, хіба не видно?
– Що ж, раз так – тобі можна довіряти.
– Дуже люб'язно з твого боку, – пирхнула Джил.
– Це й справді дуже велика таємниця… Послухай, Джил, а чи вмієш ти вірити? Я
маю на увазі… чи здатна ти повірити в те, у що ніхто не вірить?
– Та, взагалі, ще якось не доводилося, але я можу спробувати.
– А якби, наприклад, я сказав тобі, що на тих канікулах був не де-небудь, а в іншому
світі? Розумієш?
– Не дуже, – зізналася Джил.
– Нехай так, – не наполягав Юстас, – а припустимо, я тобі сказав би, що побував у
таких місцях, де тварини розмовляють людською мовою, де трапляються усілякі дива, а
чаклунство – буденна справа; словом, усе, мов у чарівній казці.
Тут Бяклі зніяковів та почервонів.
– А яким вітром тебе туди завіяло? – спитала Джил і теж почервоніла.
– Звичайним чаклунством, а іншого шляху немає. – Тут Юстас перейшов на шепіт: –
Зі мною були ще двоюрідні брат і сестра. І нас усіх разом – ф'юіть! – і завіяло. Вони там
бували й раніше.
Як не дивно, але тепер, коли обидва перемовлялися пошепки, Джил здатна була
повірити Юстасу. Аж раптом її охопила неймовірна підозра, і несподівано для самої
себе вона накинулася на Юстаса з люттю дикої тигриці:
– Якщо ти вирішив поглузувати з мене, то я й знати тебе не хочу! Ні за що!
– Та щоб мене підняло та гепнуло! – обурено замахав руками Юстас. – Нащо мені
тебе дурити? Якщо хочеш, я можу заприсягнутися.
…Коли я вчився у школі, ми мали звичку присягатися на Біблії – так і казали: "На
Біблії присягаюсь!", та в цій Експериментальній школі Біблія була не в пошані.
– Облиш, – вирішила Джил. – Я й так тобі вірю.
– І нікому не розповіси?
– За кого ти мене маєш?
Несподівана розмова захопила уяву Джил та відволікла від сумних думок про
безнадійну Експериментальну школу, але доки вони змовницьки озиралися навкруги, в
очі їй впало похмуре осіннє небо, краплі дощу на листі, й вона одразу ж пригадала, що
довга осіння чверть тільки-но почалася і що попереду на неї чекає майже три місяці
безвиході.
– От тільки що з того? Однаково ми тут, і нікуди нам звідси не подітися, чи не так?
– А я от що тобі скажу: коли ми поверталися звідти додому, дехто, – тут Юстас
зробив наголос, – сам сказав, що молодшим Певенсі (то мої кузен і кузина) зворотного
шляху туди вже немає. Я гадаю, немає тому, що вони побували там тричі, а більше,
мабуть, не можна. Але ж про мене він нічого не казав. А раз не казав – то, може, я ще
повернуся. І от я гадаю, а чи не можна…
– …самим зробити щось, аби чаклунство відбулося, – підхопила Джил.
Юстас кивнув.
– Щось на кшталт отого, аби накреслити крейдою коло, написати в ньому
чудернацькими літерами чаклунські слова, стати посередині та проспівати закляття?
Юстас замислився, а потім рішуче похитав головою.
– Узагалі, раніше я й сам так гадав, хоча до справи руки так і не дійшли. Але тепер
мені здається, що всі ті магічні кола та все таке інше – нісенітниця, та й годі. Ні-ні,
йому це не сподобалося б. Чого доброго, він ще вважатиме, ніби ми таким чином
напрошуємося в гості.
– Ти весь час згадуєш про нього… А хто ж той він?
– Там, – Юстас хитнув головою кудись убік, – його називають Аслан.
– До чого ж незвичне ім'я.
– Але воно і вполовину не каже того, який незвичний він сам, – значуще промовив
Юстас. – Гадаю, нічого страшного з того не буде, якщо просто попрохати. Давай-но
станемо поруч, простягнемо руки вперед, долонями додолу… На острові Раманду ми
саме так і робили.
– На якому-якому острові?
– Потім розповім… Іще треба, мабуть, повернутися обличчям до сходу. Зажди-но!
Де в нас схід?
– Не знаю, – чесно визнала Джил.
– Ніколи не міг зрозуміти, чому дівчатка не розуміються на сторонах світу.
– Але ж ти теж не знаєш, – обурилася Джил.
– Знаю, знаю, просто ти весь час мене відволікаєш. Так… Якщо мох тут, то схід –
там. Ставай-но обличчям до отих дерев. А тепер повторюй за мною.
– Що повторювати?
– Звичайно те, що я скажу! – І він почав: – Аслане, Аслане, Аслане!
– Аслане-Аслане-Аслане, – луною вторувала йому Джил.
– Будь ласка, Аслане, дозволь нам обом до твоєї країни…
У цю мить вони почули галас, що долинав з-поза рогу спортивної зали.
– Поул! Я знаю, де вона! Вона десь тут за школою ридма реве. Притягти її сюди?
Джил і Юстас лише перезирнулися, не змовляючись, кинулися до лаврових кущів і
мерщій угору стрімким схилом, пірнаючи поміж кущів, та ще й з такою швидкістю, якій
міг позаздрити кожен (завдяки особливій методиці викладання, що була прийнята у
стінах Експериментальної школи, учні не дуже переймалися ані латиною, ані
математикою, ані французькою мовою чи будь-якою іншою з наук, проте сповна
опанували мистецтво щодуху від них тікати). На одному диханні дітлахи здерлися
нагору, потім зупинилися та прислухалися – так, гонитва не відставала.
– Хоч би хвіртку було прочинено! – кинув Бяклі біжучи. Джил лише кивнула у
відповідь.
Тут треба згадати, що на пагорбі, порослому лавровими кущами, височіла кам'яна
стіна, у якій була лише одна хвіртка, за якою простягалося вересове пустище. Ця
хвіртка майже завжди була замкнена на ключ. Та декілька разів її бачили прочиненою,
а може, і не декілька, а лише один раз. Але ж, погодьтеся, неважко уявити, як
сподівалися дітлахи на те, що цей єдиний раз повториться саме сьогодні, і тоді вони
вислизнули б за межі школи непоміченими.
Що й казати, від бігу діти розшарілися та замазурилися, що й не дивно, бо бігти їм
довелося зігнувшись у три погибелі, тому огорожі вони дісталися, коли вже й дух
забило. А ось і хвіртка. Замкнена, як і завжди.
– Здається, виходу немає, хіба що… – мовив Юстас з останніх сил, мимоволі
хапаючись за дверну ручку. – Йой! – тільки й додав він за мить – ручка повернулася, і
двері… прочинились.
За якусь мить до того вони тільки й мріяли про те, аби двері виявилися
відімкненими, аби з розгону майнути крізь них. Але зараз, коли виявилося, що двері й
справді відчинені, вони аж заклякли на порозі. Те, що вони побачили за дверима, дуже
відрізнялося від того, що вони сподівалися побачити.
А побачити вони очікували сиві порослі вересом схили, що тяглися вдалину, де
губилися на тлі так само сивого неба. Натомість їм в очі вдарило яскраве сонячне
сяйво. Сонячне сяйво хлинуло у дверний проріз так само, як, скажімо, яскравим
червневим полуднем, коли ви копирсаєтесь у темному гаражі, а потім відчиняєте двері.
У яскравих променях краплі дощу на траві раптом заграли, мов намистини. А на
замурзаних щоках у Джил одразу стали помітними дві світлі доріжки від сліз. Таке
сонячне світло посеред похмурого осіннього дня якщо й могло з'явитися, то тільки
дивом, а диво не могло бути не чим іншим, як небаченим до того іншим світом.
Зрештою, таким його побачили дітлахи. Так само вирішили б і ви, коли побачили б
мураву, зеленішу та соковитішу за ту, яку вам доводилося бачити до того, а в небесній
блакиті майоріли чи то велетенські метелики, чи то зірки серед білого дня.
Усе своє життя Джил лише мріяла про щось таке, але тепер прикипіла до місця.
Вона кинула погляд на Юстаса і побачила, що тому теж… ніяково.
– Ходімо, – ледве чутно мовив той.
– А чи зможемо ми повернутися? А з нами нічого там не трапиться? –
стривожилася Джил.
Тієї ж миті десь позаду чийсь уїдливий голос погукав:
– Агов, Поул! Нумо, виходь! Нам відомо, що ти тут! Не змушуй нас тебе шукати!
Виходь краще сама! – То був голос Едіт Шакайль. Вона не одна з тих, хто збирався
провчити Джил, а радше належала до кола їхніх підлесників та підлабузників.
– Хутчіш! – вигукнув Бяклі. – Тримай мене за руку! Нам аж ніяк не можна загубити
одне одного.
І не встигла Джил второпати, що й до чого, як він схопив її за руку і смикнув за
собою в прочинені двері, подалі від шкільного подвір'я, подалі від старої доброї Англії,
подалі від нашого світу – туди, де починався інший, невідомий світ.
Вереск Едіт Шакайль ураз урвався, мов і не було, наче голос диктора, коли
вимикаєш радіо. І одразу дітей оточили зовсім інші, неземні звуки. Вони долинали
звідти, де у височині мерехтіли яскраві цяточки. Лише тепер стало зрозуміло, що то
птахи. Вони щебетали так, ніби намагалися переспівати один одного, та на землі їхнє
щебетання здавалося дивовижною вигадливою музикою, яку спершу, можливо, ще й не
кожен розпізнає, та, прислухавшись, зрозуміє, що й порівняти ту музику нема з чим.
Водночас музика пташиного співу, здавалося, аж ніяк не порушувала відчуття повної
безмовності, що панувала навколо. Чи то від тиші, від якої закладало вуха, чи то від
прохолоди, від якої спиною побігли мурашки, але Джил здавалося, що вони десь високо
в горах.
Бяклі досі тримав її за руку – і так вони вирушили в дорогу, пильно роздивляючись
навкруги. Та куди не кинеш оком – скрізь одне й те саме: високі дерева, схожі на кедри,
тільки ще вищі за них. І сказати, що то був ліс – не скажеш. Скоріше, то був гай, до того
ж не порослий чагарником чи підліском, тому видко було ой як далеко. Та як не
вдивляйся в далечінь, за гаєм скрізь росла густа зелена трава, мерехтіло щебетливе
птаство з лимонно-жовтим або синім, як у лугових бабок, або райдужним пір'ям,
землею стелилися фіалкові тіні й… ані душі навкруги. Словом, безлюдний то був ліс.
Вони йшли весь час далі й далі, не обмовившись жодним словом, як раптом…
– Стій! – гиркнув Бяклі, смикаючи Джил за руку, – вони стояли на самісінькому
краю ущелини.
Джил була з тих людей, яким висота байдуже. Навіть на краю прірви вона
відчувала радше цікавість, ніж тривогу. Ось чому вона навіть розсердилася, коли Бяклі
потягнув її від урвища. "Смикає мене за руку, наче малечу якусь!" – подумки
образилася вона та висмикнула руку. І тут уже Бяклі зблід, мов та крейда, на що Джил
лише презирливо кинула:
– Ти чого?
Аби остаточно переконати його, що нічого лячного в тому, аби стояти над прірвою,
немає, вона ступила аж на край. Відверто кажучи, навіть ближче, ніж їй того хотілося
б. І глянула вниз.
Тільки тепер вона зрозуміла, що Бяклі зблід недарма – на те він мав дуже й дуже
вагому причину: в нашому світі таких прірв просто не існує! Тільки уявіть собі, що ви
стоїте на найвищій вершині найвищої скелі у світі. А тепер уявіть, ніби ви зазирнули в
прірву, що розверзнулася просто у вас попід ногами. Так от, те, що побачила Джил,
було в десять, якщо не в двадцять разів глибше, ніж ви собі уявили. А там, де, здається,
вже дно, бавляться якісь маленькі білі комашки, яких на перший погляд можна
сплутати з отарою баранчиків. Та якщо придивитися пильніше, раптом розумієш, що то
хмари, та не якісь там клаптики туману, а справжні купчасті велети, що й самі не
менші за гори. І поміж ними, якщо напружити зір, можна розгледіти землю, та й то, що
воно там таке: чи то поле, чи то ліс, чи то суходіл, чи то море – однаково не збагнеш. А
це все тому, що відстань від тих хмар до землі ще більша, ніж до вас, у кого вони під
ногами.
Так от, Джил зачаровано дивилася вниз, як раптом їй спало на думку: чи, може, й
справді варто відійти від краю на крок чи два? Але що ж тоді подумає про неї Бяклі? І
вона так само раптово вирішила: зрештою, яка різниця, що там гадатиме Бяклі, коли
прірва жахливіша за те, що може подумати Бяклі. І одразу ж дала собі слово ніколиніколи не глузувати з тих, кому висота, скажімо так, не до смаку. Але від цієї думки в
голові в неї запаморочилося, і вона відчула, що, попри власну волю, не в змозі зійти з
місця. Ноги зробилися ватяними, а перед очима все попливло.
– Ти що, Поул, з глузду з'їхала? Негайно відійди! Дурепа навіжена! – долинув до неї
пронизливий голос Бяклі. Та вуха в дівчинки наче позакладало, тому його голос долетів
немов здалеку. Потім Джил відчула, як він намагається її відтягнути, та ані руки, ані
ноги її вже не слухалися. Дівчинка була вкрай налякана, у неї паморочилося в голові,
тому вона навіть не тямила, чому саме пручається, коли її відтягують від прірви. Але
скільки вона житиме, стільки й пам'ятатиме, як вона випручалася в нього із рук, а він
(це ще довго переслідуватиме її в нічних жахах), втративши рівновагу, із несамовитим
криком полетів у безодню.
На щастя, Джил не мала ані хвилинки, аби зрозуміти, що саме вона накоїла, – де
взявсь величезний звір яскравої масті й одним стрибком опинився на краю скелі. Він
перехилився через край прірви і (що найдивніше) почав… дмухати. Саме так: не ревти,
не гарчати, а дмухати. Щодуху, невпинно й неослабно, наче ввімкнутий пилосмок.
Джил лежала майже поруч і відчувала, як вібрує його тіло, видуваючи струмінь
повітря. Вона лежала нерухомо, не в змозі підвестися, мов непритомна, та, як їй не
кортіло й справді знепритомніти, із власного бажання таке, звісно, не робиться. А от
далеко-далеко внизу вона помітила чорну цятку, що ніби ширяла в повітрі, здіймаючись
вище й вище та віддаляючись від скелі. Коли цятка опинилася на одному рівні з
вершечком кручі, вона була вже так далеко, що Джил зовсім загубила її з очей – та
рухалася із шаленою швидкістю. Тільки тепер Джил здогадалася, що, певно, цятку
відносить вітром, а вітер здіймає звір, що лежить поряд із нею.
Вона повернула голову до звіра – то був Лев.
Розділ 2
Джил доручають завдання
Жодного разу не глянувши на дівчинку, він звівся на ноги та дмухнув ще раз.
Потім, вочевидь, задоволений зробленим, він розвернувся та неспішно попрямував
назад до лісу.
– Це все сон, сон, лише сон, – запевняла себе Джил. – Це все лише сон, і за мить я
прокинусь!
Але то був не сон. Тому й прокинутися не вдалося.
– Краще було б ніколи не потрапляти до цього жахливого місця, – промовила
дівчинка вголос. – Скидається, Бяклі знав про тутешні місця не більш мого. А якщо
знав – навіщо було тягнути мене сюди, навіть і не натякнувши, що тут і до чого. Яка
тепер моя провина в тому, що він взяв – і впав! Коли б він не кинувся мене рятувати, то
все було б гаразд: і в нього, і в мене.
Тут Джил згадала той моторошний зойк, із яким Бяклі зірвався зі скелі, і на очах її
виступили сльози.
Сльози, звичайно, то справа корисна: доки плачеш – легшає на душі. Одна біда:
рано чи пізно, та врешті доводиться припинити, а потому треба вирішувати, що робити
далі. Коли сльози скінчилися, Джил відчула нестерпну спрагу. Увесь цей час вона
пролежала долілиць, але тепер спрага змусила її принаймні сісти. Птахи вже змовкли,
стояла непорушна тиша, лише десь із далини линув неголосний, проте немовчущий
звук. Дівчинка прислухалася… Так, справді, тепер вона майже була певна – десь
неподалік дзюркотить вода.
Джил підвелася та озирнулася навкруги. Лева ніде не було видно, але він міг
причаїтися десь поряд, за деревом, а дерев тут було безліч. Навіть більше, як вона
знала з книжок, леви – вони такі: коли нападають, нападають гуртом. Та спрага
виявилася сильнішою за острах, і тому, закликавши на допомогу всю свою хоробрість,
дівчинка вирушила на пошуки води. Крадькома, навшпиньках вона перебігала від
дерева до дерева, час від часу зупиняючись та подовгу вдивляючись у глиб лісу.
У лісі було так тихо, що вона без особливих зусиль визначила, звідки чутно
дзюркотіння. А з кожним кроком ставало воно щораз голоснішим, і непомітно для себе
дівчинка вийшла на таку собі галявинку, де одразу ж угледіла струмок, чистий і
прозорий, наче скло, що струменів зовсім поруч, як штихом докинути, в густій траві на
іншому кінці галявини. Від одного погляду на воду Джил відчула, що спрага жене її
вперед – припасти до води, та, не слухаючись спраги, вона застигла, роззявивши рота,
мов прикута до місця. І на те була дуже вагома причина – коло струмка лежав Лев.
Він лежав, витягнувши перед собою передні лапи і здійнявши голову, як ті кам'яні
леви на Трафальгарській площі. Джил одразу ж збагнула, що він її помітив – він глянув
їй просто у вічі та відвернувся, ніби старий знайомий, що вивчив її досить добре й тому
заздалегідь знав, що й коли від неї чекати.
"Якщо я побіжу – він кинеться слідом, – розмірковувала Джил, – а якщо піду вперед
– потраплю прямісінько йому в пащу". Поглядом вона була наче прикута до звіра, а от
ногами – до землі. Як довго вона стояла, дівчинка й сама не знала, та, здавалося,
годину, та ще й не одну. Тим часом спрага стала просто нестерпною, і Джил відчула,
що якщо їй випадає вмерти тут і негайно, то краще вже вмерти у левовій пащі, аніж від
спраги за кілька кроків до води. "Ковток, лише ковток, а там і померти не жаль", –
вирішила про себе Джил.
– Якщо тебе мучить спрага – пий.
То були перші слова, що їх почула Джил відтоді, як своє останнє слово сказав Бяклі
на краю урвища. Вона озирнулася навсібіч, видивляючись того, хто їх вимовив. Знов
пролунав той самий голос:
– Якщо тебе мучить спрага – підходь та пий.
Джил пригадала, що Бяклі розповідав їй про розумних звірів, і нарешті дотямила:
вона почула голос Лева. Лише тепер вона помітила, що губи його ворушаться, та голос,
не схожий на людський, був повнозвучнішим, гучнішим, глибшим і, як би то сказати,
золотавим. Сказати, що, почувши цей голос, вона облишила свої страхи, – не скажеш,
та страх, якщо й залишився, був тепер зовсім іншим.
– Хіба тебе не мучить спрага? – спитав Лев.
– Пити хочу – аж вмираю, – відповіла Джил.
– Хочеш пити – пий, – наказав Лев.
– А чи не могли б ви… якщо ваша ласка… зробити мені послугу – відійти кудись
подалі, доки я не нап'юся, – попрохала Джил.
У відповідь Лев тільки зиркнув на неї та неголосно загарчав. І, роздивляючись цю
нерухому громадину, дівчинка подумала, що з неменшим успіхом могла б попрохати
гору посунутися трохи вбік.
Звабливе переливчасте дзюркотіння струмка зводило її з розуму.
– А чи не могли б ви пообіцяти, що не вчините мені нічого лихого, якщо я підійду? –
ніяк не вгамовувалася Джил.
– Я не даю обіцянок, – промовив звір. Джил так кортіло пити, що, сама того не
помічаючи, вона ступила крок уперед.
– А чи доводилося вам їсти дівчаток? – спитала вона.
– Мені доводилося ковтати дівчаток і хлопців, чоловіків і жінок, королів та
імператорів, міста та цілі країни, – відповів Лев. Він не намагався своїми словами
вразити Джил чи злякати її, не було в його голосі й жалю. Він просто відповів на
питання.
– Я не наважуюся підійти, – зізналася Джил.
– Тоді ти помреш від спраги, – знизав плечима Лев.
– Ой, лишенько! – вигукнула Джил і ступила крок вперед. – Гадаю, мені доведеться
піти пошукати інший струмок.
– Іншого немає, – відповів Лев.
Джил навіть не спало на думку засумніватися в словах Лева (та й тому, кому
довелось побачити його суворий вираз, таке й не подумалося б), і рішення не
забарилось. Нічого більш лячного в житті їй ще не доводилося робити, але вона
підійшла до струмка, опустилася на коліна й зачерпнула води долонею: прохолодної,
живодайної води – такої вона ще ніколи не куштувала. Її не знадобилося багато – лише
кілька ковточків здатні були цілком втамувати спрагу. Спочатку Джил мала намір
забратися подалі від Лева, щойно нап'ється. Але тепер їй спало на думку, що то,
мабуть, буде найнебезпечнішим вчинком з усіх можливих. Вона піднялася з колін та
завмерла коло струмка, з мокрими від питва губами.
– Ходи-но сюди, – наказав Лев, і дівчинка не змогла не підкоритися. Тепер вона
стояла просто поміж левових передніх лап і заглядала йому в очі. Довго так вона не
витримала й опустила очі додолу.
– Дитя людське, – звернувся до неї Лев. – Де подівся хлопчик?
– Він зірвався зі скелі, – відповіла Джил і, трохи забарившись, додала: – сер.
Вона не мала жодної уяви, як ще його називати, а не сказати нічого здалося їй
нахабством.
– Як це трапилось, людське дитя?
– Він намагався врятувати мене від падіння, сер.
– Як ти опинилась на краю урвища, людське дитя?
– Я хизувалася, сер.
– Слушна відповідь, людське дитя. Більше так не роби. Що ж… – Уперше за весь цей
час вираз Лева видався Джил не таким суворим, – хлопчик у безпеці. Я завіяв його до
Нарнії. Але ти своїми діями ускладнила своє завдання.
– Яке завдання, сер? – спитала Джил.
– Те завдання, заради якого я викликав вас до цього світу.
Останні його слова чимало здивували Джил. "Певно, він із кимось мене плутає", –
подумала вона, а вголос висловити свою думку не наважилася, хоч щось їй і
підказувало, що це спричинить неабияку плутанину, якщо вона цього не зробить.
– Кажи, не лякайся, людське дитя, – заохотив її Лев.
– Хотіла… е-е-е… спитати, чи не може тут бути якоїсь помилки? Бо, бачте, ніхто нас
із Бяклі не кликав – ми самі сюди напросилися. Бяклі сказав, що треба покликати…
когось-там – забула його імя, бо вперше в житті чула, – і тоді той хтось дозволить нам
зайти. Тож ми покликали, і двері відчинилися.
– Ви б не намагалися викликати мене, коли б я сам не покликав вас, – сказав Лев.
– Тож ви і є той хтось? – уточнила Джил.
– Саме так. А тепер слухай уважно своє завдання. Далеко звідси лежить
королівство Нарнія, у якому живе старий король. Він завжди сумний, бо йому нема
кому передати трон – він втратив спадкоємця, коли багато років тому його єдиного
сина викрали, і ніхто в усьому королівстві не знає, де той тепер і чи живий взагалі. А
він живий. Я доручаю вам шукати загубленого принца, шукати доти, доки ви чи то
знайдете його, чи то загинете, чи то повернетесь назад, до свого світу.
– Але як ми його знайдемо? – знітилася Джил.
– Я розповім як, дитя, – відповів Лев. – У пошуках тебе вестимуть мої знаки. Ось
перший – щойно хлопчик Юстас ступить на землі Нарнії, йому зустрінеться старий
добрий друг. Нехай він не гаючи часу привітається із ним – і тоді вам на допомогу
прийде надійний помічник. По-друге, залишивши Нарнію, тримайтеся курсу на північ.
Прямуйте так доти, доки не побачите руїни давнього міста велетнів. По-третє, на руїнах
ви знайдете камінь із написом. Прочитайте цей напис і чиніть, як він звелить.
Четвертий знак – принца ви впізнаєте (якщо, звичайно, знайдете його) так: перший, хто
за час ваших мандрів попросить вас про щось в ім'я Аслана – в ім'я мене, – той і є
принц.
Здавалося, Лев сказав усе, що бажав, і Джил вирішила, ніби має щось сказати. Тож
вона промовила: "Щиро дякую. Я зрозуміла".
– Дитя, – промовив Аслан, і голос його якось пом'якшав, – може статися, що ти
зрозуміла не так добре, як тобі здається. Але то не біда. Для початку ти повинна все це
запам'ятати. Повтори-но мені всі чотири знаки.
Джил спробувала повторити, але вийшло не дуже добре. Лев заходився виправляти
її і змушував дівчинку повторювати й повторювати доти, аж поки вона не вивчила їх
напам'ять. Він не виказував ознак нетерпіння, тож Джил зрештою набралася
сміливості та спитала:
– Але як же я потраплю до Нарнії?
– На моєму диханні, – відповів Лев. – Я дмухну – і тебе понесе на захід цього світу
так само, як і Юстаса.
– Чи встигну я розповісти йому про перший знак? Хоч це, певно, не має значення –
він, певно, у будь-якому разі підійде привітати старого друга, якщо побачить його, чи
не так?
– Не можна гаяти ані хвилини, – зауважив Лев. – Я маю негайно ж тебе відправити.
Рушай-но до урвища, а я піду слідом.
Джил чудово пам'ятала, що змарнувала безліч часу з власної провини. "Якби я не
накоїла дурниць, Бяклі зміг би разом зі мною почути всі Левові вказівки", – подумала
вона і скорилася. Тривожно їй було крокувати назад, до краю прірви, тим більше, що
Лева поряд не було – він нечутно ступав слідом за нею на своїх м'яких лапах.
До краю урвища було ще далеко, коли за спиною дівчинки пролунав його голос:
– Стій спокійно. Зараз я подму. Спробуй запам'ятати дві речі. По-перше, постійно
повторюй і повторюй знаки: вранці, коли прокинешся, і ввечері, лягаючи спати, і вночі,
якщо сон полишить тебе. Багато дивного може трапитися з тобою. Але, що б не
сталося, не забувай про знаки та слідуй їм достеменно. А по-друге, я попереджаю тебе:
тут, нагорі, тобі зрозуміло те, що я сказав, а там, у Нарнії, все може бути інакше. Тут, у
горах, повітря чисте і прозоре – і розум твій ясний, а там, внизу, повітря густіше й
думки плутатимуться у твоїй голові. Ти повинна бути дуже уважна. Знаки, коли ти їх
зустрінеш, здадуться тобі зовсім не такими, як ти уявляла. Ось чому так важливо
пам'ятати їх і не надто довіряти очам своїм. Пам'ятай знаки й вір у них, а решта –
неважливо. А тепер, донько Єви, прощавай…
Голос тихішав, доки остаточно не змовк. Джил озирнулась і з подивом виявила, що
віддалилася від кручі вже кроків на сто, а Лев золотавою плямою полум'янів на краю.
Гадаючи, що він подме зі страшною силою, дівчинка зціпила зуби і стиснула кулачки,
але подих Лева був таким легким та ніжним, що Джил і не помітила, як відірвалася від
землі. Тепер під нею на тисячі й тисячі кроків униз було лише повітря і нічого більше.
Джил злякалась, але лише на мить: по-перше, земля внизу була така далека, що,
здавалося, її і зовсім немає. А по-друге, Левів подих дозволяв так зручно розташуватись
у повітрі! Джил то лягала на спину, то поверталась обличчям вниз – словом, крутилася,
як їй заманеться, – так само можна вертітися у воді (звичайно, коли вже вмієш
плавати). Було тепло й нізвідки не піддувало, адже вона рухалася з такою самою
швидкістю, що й потік повітря. Це зовсім не схоже на політ літаком – не було ані шуму,
ані "повітряних ям". Коли б Джил хоч раз довелося подорожувати повітряною кулею,
вона погодилася б, що між цими двома шляхами пересування є певна схожість, тільки
летіти на Левовому подиху значно краще.
– Ой ти ж лишенько! – несподівано схаменулась Джил. – Знаки! Треба їх негайно ж
повторити.
Вона спершу навіть злякалася, але, впевнившись, що чудово їх пам'ятає, миттєво
заспокоїлась.
– Що ж, гадаю, все гаразд, – із задоволеним позіхом дівчинка відкинулась у повітрі,
мов лежачи на зручній софі…
– Оце так! – вигукнула вона за кілька годин. – Я, здається, задрімала! Подумати
тільки – спати в повітрі! Такого, певно, ще нікому не доводилось пережити. Хоча ні –
Бяклі, певно, також спав, адже він вилетів раніше за мене. Чом би не подивитись, що
там внизу діється…
А внизу, куди не кинь погляд, стелилася безкрая синя рівнина, якою поволі повзли
якісь величезні білі плями. "То, мабуть, хмари, – подумала дівчинка. – Але вони
набагато більші за ті, що я бачила з кручі, – певно, тому, що ці набагато ближчі.
Мабуть, я спускаюсь! Ой, а сонечко-то як світить!"
На початку подорожі сонце стояло над головою Джил, а тепер воно потроху сідало
й світило їй просто в очі. Тож вона могла б легко здогадатися, що летить прямісінько
на захід. Але тут Бяклі мав рацію: Джил насправді зовсім нічого не тямила про сторони
світу (щодо інших дівчаток – тут не скажу нічого, бо не знаю). Вдивляючись у синю
гладінь внизу, Джил помітила, що на ній тут і там можна розгледіти якісь світлі цятки.
– Синя рівнина – то море, – здогадалася Джил. – А цятки, то, звичайно, острови.
Так воно й було. Вона б, певно, позаздрила Бяклі, коли б дізналася, що деякі з цих
островів йому пощастило бачити на власні очі з палуби корабля, а на інші навіть
довелося висадитись. Але вона цього ще не знала… Через деякий час Джил розгледіла
на синій гладіні якісь зморшки. Якби вона летіла трохи нижче, то, певно, зрозуміла б,
що ті невеличкі зморшки насправді – величезні океанські хвилі. А потім на горизонті на
всю довжину проступила якась темна широка смуга, що чимраз темнішала та ширшала
і з такою швидкістю, немов зростала на очах. Уперше за всю подорож дівчинка
усвідомила, із якою неймовірною швидкістю вона рухається. І зрозуміла, що ця смуга,
швидше за все, – саме земля.
Раптом вона побачила, що зліва (бо вітер був південний) на неї стрімко насувається
величезна біла хмара – і цього разу на одній висоті з нею. Джил не встигла й
озирнутись, як опинилась у самій її гущині – там було прохолодно й вогко, наче в
тумані. У Джил затяло дух, але лише за мить вона, пролетівши крізь хмару, вже мчала
вперед, мружачись від яскравого сонця і змокла до рубця (на ній була сорочка і светр,
шорти і панчохи, й осінні туфлі на товстій підошві, адже в Англії цієї днини було сиро і
прохолодно). Вона випірнула із хмари нижче, ніж влетіла в неї, і, щойно опинилася на
відкритому повітрі, помітила щось, що, хоч і було цілком передбачуваним, видалось їй
повною несподіванкою і просто-таки приголомшило. Звуки. Досі вона летіла в
цілковитій тиші. Тепер, уперше за весь цей час, вона почула плескіт хвиль і крики
чайок. А згодом відчула запах моря. Тепер у неї не було ані крихти сумніву в тому, що
летіла вона з неймовірною швидкістю. Врешті Джил побачила, як із гуркотом
зіштовхнулись дві величезні хвилі, здійнявши фонтан бризок і піни. Та не встигла вона
озирнутись, як вони лишилися далеко позаду. Земля стрімко насувалася. У глибині
суходолу, а також ліворуч, трохи ближче, вона бачила гори. А ще можна було побачити
затоки й плоскогір'я, ліси й поля, піщані пляжі й круті стрімчаки. Гуркіт хвиль, що
розбивалися об берег, щосекунди ставав дедалі голоснішим, заглушуючи собою всі інші
звуки.
Раптом Джил побачила, що попереду земля розступилась, – вона знову летіла
понад водою – то було гирло якоїсь річки. Тепер вона летіла зовсім низько, майже
торкаючись хвиль. Кінчиком черевичка вона зачепила одну з них, і її облило фонтаном
бризок. Рух її помітно сповільнився. Спочатку вона просувалася вгору за течією, а
потім завернула вліво й поволі наближалась до берега. Навколо було так багато
цікавого, аж очі розбігались: ось зелена галявина, а тут корабель, так яскраво
прикрашений, що схожий на величезну коштовність; там замки й фортечні мури,
прапори майорять у повітрі, люди в яскравому одязі, зброя, золото, мечі, звідкись
долинають звуки музики. Але все це злилось докупи і змішалось у неї в голові. Вона
отямилась лише тоді, коли опинилась на ногах – Джил приземлилась у прибережному
гайку, а за декілька кроків від неї стояв Бяклі.
У першу хвилину її вразило, який він був брудний і неохайний і, взагалі, який
непристойний вигляд він мав. А згодом промайнула наступна думка: "Яка ж я мокра –
мов та курка!"
Розділ 3
Король вирушає у плавання
Якою ж замазурою видавався Бяклі (та й Джил, якщо б подивилася на себе збоку)
на тлі того, що відбувалося навкруги. Утім, якщо розповідати, як і чому вони тут
опинилися, то розповідати треба спочатку.
У просвіті між вершинами двох далеких гір, що їх Джил помітила, наближаючись до
землі, сідало сонце, кидаючи останні промені на широку надрічкову луку; а поза неї
височів замок із багатьма вежами, шпилі та флюгери на якому аж очі на сонці сліпили
– більш сліпучого краєвиду Джил за своє життя ще не бачила. А на річці, погойдуючись
на хвилях біля біломармурової пристані, був пришвартований корабель, великий
корабель у золоті та пурпурі з високим носом та високим ютом, із вимпелом на гротщоглі, гірляндою маленьких прапорців уздовж палуби та довгим рядом щитів, що
виблискували сріблом уздовж усього фальшборту. Однією ногою на сходнях,
перекинених на палубу, стояв сивий-сивий старий чоловік. З-під порфірної мантії
виглядала срібляста кольчуга. Чоло його охоплював золотий обруч. Майже до пояса
спадала сива, мов руно, борода. Старий тримався рівно, однією рукою спираючись на
плече пишно вбраного вельможі, значно молодшого та більш ставного за нього. Та як
не намагався той старий триматися, якщо придивитися, одразу ж було видко, що
насправді він був таким немічним та недужим, що, здавалося, легкий подих вітерця
здмухне його з пристані, наче осіннє листячко; а в очах у нього стояли сльози.
Король повернувся обличчям до проводу, мабуть, хотів був звернутися до них із
прощальним словом, та тієї ж миті коло нього з'явилося таке собі крісло на колесах,
яке тягнув за собою гладенький віслючок, на зріст не вищий за мисливського собаку –
із таким полюють на диких качок, а в тому кріслі гніздився маленький гладенький
чолов'яга у вбранні, що пишністю не поступалося королівському. Сидячи посеред купи
подушечок, він через свій маленький зріст та неабияку опасистість нагадував тюк
поміж хутра, шовку та оксамиту. То був гном. На вигляд він був того ж віку, що й
король, проте зберіг юнацьку жвавість, безпосередність і допитливий погляд. Капелюха
він не вдягав, хоч і був голомозим, тому на сонці його непокрита блискуча голова
скидалася на більярдну кулю, хіба що для велетенського більярду.
А ще далі півколом юрмилися ті, кого Джил одразу ж подумки прозвала
придворними. І було чому. Від їхніх строкатих одеж та обладунків в очах рябіло так,
ніби ви дивитесь на квітучу клумбу. Можна було зрозуміти, чому Джил аж рота
роззявила. Проте рота вона роззявила не від захвату барвистим вбранням, а з великого
подиву на тих, хто був вдягнений у те вбрання. Їх навіть "людьми" не можна було
назвати. Власне, людей у тому натовпі якщо й було, то хіба що одна персона із шести. А
от інших справді важко було визнати людьми в людському розумінні цього слова. То
були істоти, яких у нашому світі взагалі не зустрінеш. А були там фавни, сатири,
кентаври (їх Джил спромоглася впізнати, бо колись бачила на малюнках), а також
гноми. Крім того, вона впізнала й деяких звірят: ведмедів, борсуків, кротів, леопардів,
мишей, а також декого з птаства. Але всі звірята, навіть знайомі з книжок чи бачені в
зоопарку, дуже відрізнялися від своїх родичів, яких можна зустріти в Англії. Деякі, що
одразу впадали в очі, відрізнялися від своїх англійських родичів щонайменше зростом.
Узяти хоча б мишей: на зріст вони були з англійського собацюру, а от стояли – тільки
уявіть собі! – на задніх лапках. Та найдивовижнішим було інше: на всіх без винятку
мордах – чи краще казати вже "обличчях"? – було наче написано, що ці тварини вміють
мислити та розмовляти не гірше за нас із вами.
– Оце так-так! – подумки охнула Джил. – Чого тільки у світі не буває! – Та одразу ж
додала: – Але кортіло б мені знати завчасно: вони добрі чи злі? – Бо серед натовпу вона
раптом помітила двох чи трьох велетнів і якихось невідомих тварин. І тільки тепер вона
згадала про Асланове доручення. За останні півгодини вона ані хвильки не думала про
те, як його виконати. – Бяклі! – Вона смикнула Юстаса за руку. – Бяклі! Нумо,
пригадуй, чи є в тому натовпі твої знайомі?
– А, це знову ти! – не дуже приязно буркнув Юстас (для чого, погодьтесь, він мав
деякі підстави). – Ну й чого тобі? Не бачиш, я хочу послухати!
– От тільки не будь таким йолопом! Не можна гаяти ані хвилини! – прошепотіла
вона йому просто у вухо. – Тож впізнаєш ти хоч кого-небудь з твоїх давніх приятелів? Ти
мусиш переговорити з ним негайно!
– Що ти верзеш?
– Так мені велів Аслан, той самий Лев, про якого ти… – перебиваючи сама себе, у
відчаї затараторила Джил, – …я бачила його на власні очі.
– Ти бачила його?! І що ж він наказав?
– А він сказав, що найперша людина, яка зустрінеться тобі в Нарнії, то й буде твій
добрий старий приятель, і ти повинен підійти та заговорити з ним. Не-гай-но!
– Але ж я нікого тут не знаю! Я й досі не певен, що ми саме в Нарнії.
– А хто мені казав, що вже бував тут? – примружилася Джил.
– Ти мене не так зрозуміла.
– А як інакше? Ти ж сам казав!
– Хоч заради спокою ти можеш помовчати хоч трохи! Дай послухати, що там
діється!
А там, судячи з усього, король про щось казав гномові, та про що саме – здаля
розібрати було неможливо. Як зрозуміла Джил, у відповідь гном лише кивав або хитав
головою. Потім король звернувся до всіх присутніх, але голосом таким вже тихим і
надламаним, що Джил вихоплювала лише окремі слова, тим паче, ішлось про якісь їй
невідомі країни та народи. Завершивши промову, король вклонився, розцілував гнома в
обидві щоки, знов випростувався та підніс праву руку, ніби благословляв усіх присутніх.
А потім, ледь-ледь пересуваючи ноги, став здійматися на борт. Ті, хто залишився на
землі, здається, були щиро засмучені. Серед натовпу замайоріли білі носові хустинки,
почувся плач, східці прибрали, на кормі засурмили, й корабель відчалив. (Спершу,
звісно, його потяг на буксирі весловий шлюп, та Джил цього вже не розгледіла.)
– Так от… – почав був Бяклі, та на тому й затнувся, бо просто тієї миті перед їхніми
очима промайнуло щось біле й велике (спочатку Джил здалося, що то повітряний змій)
і з шурхотом плавно спустилося перед ними. Тільки тепер стало зрозуміло, що то
ніякий не змій, а великий, не менший за гнома, пугач.
Він блимнув очима, а потім витріщився на них, як то зазвичай роблять усі
короткозорі, і, нарешті, схиливши голову набік, чи то ухнув, чи то охнув:
– Хто тут, хто тут, хто ховався? Ох та ох, та ще й удвох?
– Мене звуть Бяклі, а це Джил Поул, – знайшовся Юстас. – Ми трохи заблукали…
Чи ваша ласка не підкаже нам, де ми є?
– Ух-ух-ух, перевести треба дух! Бачиться, ви там, де й я: у королівстві Нарнія. То
від замку Кейр-Паравель вийшов у море корабель.
– А чи не сам король щойно зійшов на борт?
– А хто-хто, як не він? – пугач сумно похитав своєю великою головою. – А ви-де хто?
Яким дивом вас завіяло в наші краї? Усі дивилися у той бік, де проводжали короля. А я
завжди дивлюся навкруги. Отож, дивлюся я – і що ж я бачу: несе їх вітром, наче пух, а
потім серед луки – бух! – я тільки й встиг сказати "ух!"
– Нас послав сюди Аслан, – мовив Юстас, чомусь переходячи на шепіт.
– Хто-кого-куди-чого? – розвів крилами пугач і, не чекаючи на відповідь, заходився
чистити пір'ячко. – Е-хе-хе… Я, бач, зрання не тільки недобачаю, а ще й недочуваю. Я й
взагалі сам не свій, доки не сяде сонце.
– Нас послано сюди, аби знайти зниклого принца, – втрутилася Джил, якій давно
вже кортіло вкинути своє слівце.
– Що? – замість пугача відповів Юстас. – Якого ще принца? Уперше чую.
– Ви хоча б чуєте, юначе! Проте, якщо я правильно зрозумів, йдеться про речі дуже
важливі, тому краще вам побалакати з лордом-регентом, – у свою чергу мовив пугач. –
Бачите отой возик із віслючком? А той, хто на возику, і є той, хто вам потрібен. Їхня
невисокість гном-регент Тиквік.
Пугач змахнув крилом, ніби запрошуючи їх, а сам пішов попереду, трясучи головою
та бурмочучи собі під ніс: "Хіба ж так роблять справи? Справи, які того варті, треба
робити на ясну голову. Найкраще – опівночі!"
– Перепрошую, а як ім'я нинішнього короля?
– Ох-ох-ох… – зітхнув пугач. – Король у нас той, що й раніше, – Каспіан Десятий.
І тут Джил побачила, як Бяклі наче на стіну наштовхнувся, та й обличчям зблід,
мов та стіна. Джил навіть перелякалася: а чи не зле йому стало, бо такого Бяклі вона
ще не бачила. Та не встигла вона вирішити, як його запитати, аби не образити, як вони
вже постали перед очі гнома, а той щойно взяв до рук поводдя, збираючись додому, до
замку. Натовп проводу теж порідшав. Придворні вирушали в тому ж напрямку по двоє,
по троє чи невеличкими купками, так само як люди, що повертаються додому після
спортивних змагань чи кінних перегонів.
– Пугу-пугу, кхе-кхе… Пане наміснику! – Пугач схилився над гномом і щось
пробелькотів, майже встромивши свій дзьоб тому у вухо.
– Хто? Що? Де? – стрепенувся гном.
– Я от що мислю: це чужинці. Я в тому певен, – нарешті відхекавшись, повідомив
пугач, – або… напівпевен!
– Якщо то не мисливці, то ти – не ти, а півень?! – не второпав гном. – Але ж я бачу
перед собою лише двох людських дітлахів. До речі, що їм треба?
– Мене звуть Джил, – поквапилася відповісти Джил, якій вже кортіло якнайшвидше
перейти до суті справи.
– Мала каже, начебто її звуть Джил! – гучно виголосив пугач.
– Скаржиться, що її хтось мало зо світу не зжив? – здивувався гном.
– Та не зжив, а то малу звати Джил!
– Удружив та мало не з'їв? І хто ж це міг бути?
– Це маленька дівчинка, а звуть її Джил!
– Це я й без вас бачу! Ви тут не белькотіть собі під дзьоб, а скажіть-но прямо: кого
з'їли?
– Ніхто нікого не з'їв! – уже не пропугукав, а прокрякав пугач.
– Не з'їв хто кого?
– Ні-хто ні-ко-го!
– Гаразд-гаразд! Тільки не треба мені крякати, мов той крук! Я хоч і недочуваю, та
не настільки! То ж ви всім гуртом прийшли до мене, аби повідомити, що ніхто нікого не
з'їв? Для мене то не новина! От якби навпаки…
– От біда так біда, – подивившись на все це, похитав головою Юстас. – Скажіть йому
просто: Юстас. Без тощо. Саме так!
Пугач сперечатися не став і повторив усе слово в слово:
– От біда так біда: він просто Юстас без тощо – саме так!
– З нього як з гуски вода, бо він той ще гусак? Авжеж біда – та й годі!
– Та не той ще гусак, а Юстас! Це оцей юнак!
– Не той гусак, а саме цей гусак?! От що я скажу вам, шановний пане пугачу
Сизокриле: якщо у вас зрання голова обертом, то не треба морочити її іншим.
Пригадую, у ті давні дні, коли я був не те щоб маленьким, але ще юним гномом, жили в
цих краях і звірі, і птахи, що як мовлять було – то аж заслухаєшся. Ото, скажу вам,
справді були звірі й птахи, що розмовляли, а не мимрили, пугукали та плуталися у
словах так, щоб в усіх голова йшла обертом. У ті часи це вважалося неприпустимим. Ви
чуєте мене – неприпустимим! Утім… Урнусе, будьте ласкаві, наш ріжок…
Маленький фавн, що до цієї хвилини мовчки стояв поряд із візком, одразу
простягнув гномові срібний ріжок, як виявилося, слуховий. Він був зроблений на зразок
старовинного музичного інструмента, який звався "серпент", тобто "змій". І справді,
коли його вдягали, він обвивався навколо шиї, нагадуючи змія. Поки гном порався зі
складним інструментом, пугач (діти тепер знали, що його звуть Сизокрил) зненацька
пошепки звернувся до них:
– Послух-ух-ухайте пуг-пугача, діти! Про зниклого принца ані гу-гу! Чого? Того!
Потім-потім! Повірте пугачу: сонце сідає, і в голові в мене розвиднілося, як ніколи.
– Так чи не так? – нарешті обізвався гном, приборкуючи неслухняну "слухавку". –
Що ж, пане пугачу, якщо ви маєте щось доповісти – доповідайте! Зробіть глибокий вдих
і починайте, тільки не стрекочіть, мов та сорока!
Пугач так і зробив і за допомогою дітей, перекриваючи гномове старече кхекання
та бухикання, спромігся викласти головне: чужинці опинилися в Нарнії не з власної
волі, а волею Аслана. Тому їх занесло саме туди, куди й треба, – до королівського двору.
Почувши це, гном аж в обличчі змінився:
– Прислав сюди сам Лев?! – не стримався він. – То ви звідти, з-поза меж нашого
світу? Тобто з позамежного світу?
– Саме так, пане регенте! – гукнув Юстас у самісіньку "слухавку".
– То ви – син Адама й донька Єви? – уточнив гном.
В Експериментальній школі, де навчалися діти, ніхто й краєм вуха не чув ані про
Адама, ані про Єву, тому ані підтвердити, ані спростувати припущення щодо свого
родоводу вони не змогли, та гном, здається, нічого й не помітив.
– Що ж, любі мої, – мовив він, схиливши голову та беручи дітей за руки, – у цьому
разі ви тут – бажані гості. Ех, знав би про вас наш добрий король, а мій повелитель – от
зрадів би! Але – от шкода! – не більш як годину тому він наказав підняти вітрила й
вирушив у дальню путь до Семи Островів. Ця зустріч хоча б на мить повернула б йому
його юність – так, хоча б на мить… Та що поробиш? А тепер прошу вас до столу –
розділити зі мною вечерю. А всі ваші розповіді, як би вам не кортіло, залиште до
завтра, коли зберуться усі наші радники. Пане Сизокриле, якщо ваша ласка, подбайте,
аби гостей влаштували у найкращих покоях та принесли їм гідний гостей одяг. І ще…
скажу вам на вухо, Сизокриле…
Тут гном нахилився до пугача, аби шепнути тому щось не призначене для
сторонніх вух, але, як то часто-густо буває з тими, хто сам приглухуватий, гучність
свого голосу він не розрахував, і діти, навіть не напружуючись, почули:
– Подивіться, аби вони добре вмилися…
Затим він торкнув повіддя, і віслючок, що вже й занудьгував, потроху потрьохав у
напрямку замку ходою, що нагадувала щось середнє між поважною ступóю та гусячим
кроком (віслюк був животиною добряче вгодованою), тому всі інші – і фавн, і пугач, і
діти – встигали за ним хіба що не перевальцем. Сонце сідало. У повітрі повіяло
прохолодою.
Ось таким чином вони й перетнули зелену луку, а потім пройшли крізь яблуневий
сад і опинилися біля північної брами Кейр-Паравеля з розчахнутими ворітницями. За
ворітьми виднілося поросле муравою подвір'я, на яке вже кидали відблиски вікна
великої трапезної зали праворуч та віконця темного нагромадження споруд попереду.
Саме до них пугач і повів гостей, а прислуговувати Джил покликали миловидну дівчину
дуже незвичної, як на Джил, зовнішності. Уже доросла, вона була не набагато вища за
Джил, гнучка й тендітна, неначе верба, із довгим волоссям, схожим на тонкі пагони, у
яких заплутався мох.
Крутими сходами вони зійшли до однієї з круглих вежок, де в каміні палав вогонь
та потріскували пахучі соснові дрова, в кам'яній підлозі було викладено кам'яну ж
ванну, а зі склепінчастої стелі на срібному ланцюзі звисала лампада. Єдине віконце
дивилося на захід, де аж до обрію сягав загадковий нарнійський край, і Джил встигла
побачити, як за далекими-далекими горами сідає червоне нарнійське сонце. Дівчинка
дивилася на захід сонця і відчувала, як її переповнює жага нових пригод, що, як вона
розуміла, вже не за горами.
Після ванни Джил кілька разів провела гребінцем по мокрому волоссю і вдягла
приготоване для неї нарнійське вбрання, що було наче на неї шите: в тому платті
можна було тішитися не лише своїм виглядом, а й відчуттям на дотик, свіжістю
трав'яних пахощів і навіть шурхотом при кожному кроці – у новому платті вона й
справді мимоволі ступила кілька кроків до вікна, аби іще помилуватися надвечірнім
краєвидом, як раптом почувся стукіт у двері:
– Прошу! – обізвалася Джил, і на запрошення у дверях виник Юстас. Він теж був у
нарнійському одязі, та, попри те, чомусь не в дусі.
– Ага, ось ти де, нарешті! – замість привітання буркнув він, падаючи в крісло. –
Скрізь тебе обшукався!
– Але ж знайшов, чи не так? – підхопила Джил. – Я от що гадаю, Бяклі: якщо
навкруги все таке дивне та казкове, що й слова вже зайві…
Їй і справді було настільки чудово, що вона на мить забула і про чотири таємні
знаки, і про зниклого принца.
– От, значиться, як тобі тут? – скривився Юстас, трохи помовчав і додав: – А от як
на мене, то краще б нас сюди й не заносило!
– Чого це?
– Тобі мабуть байдуже, а от мені несила не тільки бачити, а й уявити Каспіана
глибоким стариганом! Саме так – несила…
– А тебе як то обходить?
– Цього тобі ніколи не збагнути! Це можна тільки відчути на власній шкурі. Я тобі
вже казав, що час у Нарнії плине інакше, ніж у нашому світі…
– Як це?
– А ось так: той час, що сплинув тут, може промайнути як одна-єдина мить там.
Щоб ти зрозуміла: скільки б часу ми тут не були, а повернемося до рідної
Експериментальної школи тієї ж миті, якої втекли.
– Нічого втішного я в тому не вбачаю…
– Скиглити ще зарано! Дай-но мені договорити! Так от, сидячи в Англії, ти й гадки
не маєш, як швидко плине час тут, у Нарнії. І коли вдома проходить, скажімо, рік, тут
спливають десятиріччя. Мені про це розповідали ще Певенсі, та я, дурень такий, геть
про те забув. Отже, з того часу як я був тут востаннє, пройшло років, може, сімдесят!
Отже, повернувся я лише за рік, а побачив Каспіана вже глибоким стариганом.
– То король і був твоїм давнім приятелем? – жахнулася Джил.
– Саме так, – сумно відповів Юстас, й від одного погляду на нього Джил розбирав
жаль. – Кожен уважав би за честь мати такого приятеля, як він! Але, коли ми бачилися
востаннє, він був хіба що на кілька років старший за мене! І як же воно тепер бачити
перед собою старого із сивою бородою та згадувати той незабутній ранок, коли ми
разом висаджувалися на Самотніх островах або коли билися із морським змієм! Це
навіть гірше, ніж примчати бозна-звідки до старого друга, а потрапити лише на його
могилу.
– Припини! Негайно! – тупнула ніжкою Джил. – Усе набагато гірше, ніж ти собі
уявляєш! То був перший знак – і ми його проґавили, розумієш?!
Та Бяклі нічого не розумів. Тільки тепер Джил пригадала, що й досі не спромоглася
розповісти Юстасу про свою зустріч з Асланом, про чотири знаки та мету всієї
подорожі: знайти зниклого принца.
– От і виходить, – завершила вона свою розповідь, – що старого друга ти зустрів, а
Асланів наказ не виконав! Не лише до нього не підійшов, а ще й геть його не впізнав!
Ось так ти й прогледів перший знак!
– Але ж я нічого не знав!
– От якби ти хоч раз вислухав мене, не затикаючи мені рота, – усе було б гаразд!
– А ти… якщо б ти з самого початку не вигадала нічого кращого, як ото клеїти
дурня на краю прірви – ти хоч розумієш, що майже відправила мене на той світ,
повторюю – на той світ! – то хто б говорив! Коли б не твоя дурість, ми обоє
спокійнісінько прилетіли б сюди разом і обоє знали б, що й до чого!
– Але ж я тільки припускаю, що першим, кого ти угледів, був саме король, – почала
виправдовуватися Джил, – а насправді ти міг зустріти кого завгодно! Ще невідомо,
скільки ти тут стовбичив наодинці – може, годину, а може, й більше. Тож пригадуй!
– А тут і пригадувати нічого, – вирішив не перейматися спогадами Юстас, – бо ти
з'явилася за хвилину після мене! Мабуть, на тебе дмухали дужче, аби надолужити
згаяне з твоєї ж провини!
– Ой, лишенько, який же ти злопам'ятний нудьгар! – скипіла Джил, аж раптом
зойкнула: – Ой, а це що таке?!
А це пролунав замковий дзвін, який сповіщав, що настав час вечері, і, таким чином,
дружня бесіда, що от-от загрожувала перетворитися на безглузду сварку, на тому мала
й припинитися. Тим паче, що за цілий день обоє сперечальники добряче зголодніли.
Треба визнати, що вечеря у трапезній залі перевершила всі сподівання. Джил
такого собі й уявити не могла. Юстас – і той! – дарма що був у Нарнії не вперше, а теж
був вражений нарнійською гостинністю (хоча не забуваймо, що під час своєї першої
подорожі він майже не залишав корабель). Склепіння зали прикрашали стяги, а кожна
переміна страв супроводжувалася звуком мисливського рогу та боєм литавр. Супи були
такі, що слинки течуть навіть від згадки про них; риба, райдужні товстопузики, щойно з
моря; а павичина, а запечена оленина, а пироги, а різноманітні морозива, а желе, а
фрукти з горіхами! І що вже казати про усілякі напої, від наливок до морсів! Навіть
Юстас пожвавішав і визнав, що все було "те що треба". Після трапези вперед вийшов
сліпий лірник і заспівав старовинну баладу про королевича Кора й Аравіс та їхнього
вірного скакуна Ігого, що, до речі, звалася "Пісня про коня та його хлопчика". У цій
пісні йшлося про події сивої давнини, золотої доби Нарнії, про остраханців та усіх
інших, з ким стикалися нарнійці в той час, коли країною правив великий король Пітер,
а правив він саме звідсіля, зі славетного замку Кейр-Паравель (ця пісня варта того, аби
її вислухати від початку й до кінця, та, на жаль, не маємо часу переказати її вам).
Після насиченого вечора гості поверталися до себе, ледь-ледь несучи ноги та
позіхаючи на кожному кроці.
– Гадаю, вночі на нас чекає міцний сон, – так Джил підсумувала багатий на події
день. Що іще раз доводить, що ніхто не спроможний передбачити, що трапиться далі.
Розділ 4
Пташиний базар або совиний парламент
Як це не дивно, але що більше вам кортить спати, то довше ви не можете дістатися
до ліжка, особливо якщо вам неабияк пощастить, і у вашій кімнаті палатиме вогонь у
каміні. Джил відчувала, що в неї навіть не стане сил зняти із себе одежу, якщо вона
перед тим не перепочине перед вогнищем. А варто їй було присісти, як вставати більше
не хотілося. Вона вже разів зо п'ять промовила до себе: "Треба лягати", коли її змусив
здригнутися раптовий стукіт у вікно.
Вона піднялася, відсунула фіранку та спершу не побачила в непроглядній темряві
нічого. Вона аж підскочила від несподіваності та позадкувала, коли щось дуже велике з
грюкотом налетіло на вікно. "А що як у цих краях водяться велетенські нічні метелики?
Бр-р-р…" – припустила із деяким занепокоєнням Джил. Але ось загадкова істота
повернулася, і цього разу Джил помітила дзьоб – саме ним істота стукала у вікно. "То
якийсь величезний птах, – вирішила Джил. – Чи то орел чи що?" Вона не надто жадала
бачити нині будь-кого, хай там навіть орла, та все ж прочинила вікно й визирнула в ніч.
Негайно ж із гучним шурхотінням істота спустилася на підвіконня і завмерла,
займаючи собою майже весь віконний отвір, тож Джил навіть довелося ступити крок чи
два назад, щоб птаху було місце. То був пугач.
– Тихіше, тихіше! Пугу-пугу, – замість привітання прогукав птах. – Тихіше, не
шуміть. Скажіть, чи правду ви казали щодо того, що вам належить зробити?
– Знайти зниклого принца? – перепитала Джил. – Так, самісіньку правду.
І їй пригадалися Левів голос та вираз його обличчя – вона мало не забула їх за усім
тим бенкетуванням та оповідками в палаці.
– Добре! – кивнув пугач. – Тож нема чого гаяти час! Треба негайно ж вирушати. Я
полечу розбуджу іншу людину й негайно ж повернуся по вас. А вам тим часом не зайве
було б перевдягнутися із придворних одеж у щось більш слушне в подорожі. Я
обернуся – не встигнете навіть і двічі "пугу" проказати. Пугу!
І, не чекаючи на відповідь, зник у ночі.
Коли б Джил була більш звикла до пригод, вона, певно, не прийняла б слова пугача
на віру, але їй і на думку не спало сумніватися: слова про майбутню опівнічну втечу
геть відігнали сон. Вона переодяглася у свій светр і шорти – до пояса пристебнула
похідний ножичок, який міг статися у нагоді, – і прихопила із собою ще кілька речей,
що залишила в кімнаті дівчинка із тонким волоссям. Обравши із купи речей
коротенький плащ ледь нижче колін із капюшоном ("Не буде зайвим, якщо піде дощ", –
подумала вона), кілька носовичків та гребінець, вона нарешті всілася та стала чекати
на пугача.
Коли очі в неї вже зовсім заплющувалися, пугач повернувся.
– Ми готові, – оголосив він.
– Краще йдіть попереду, – попрохала Джил. – Я ще не дуже-то запам'ятала всі
закутки та переходи.
– Пугу-пугу! Ти що? – здивувався пугач. – Ніхто не збирається пробиратися замком.
Так не згодиться. Ми полетимо – лізь мені на спину!
– Ох, – видихнула Джил, роззявивши рота від не дуже приємної несподіванки; вона
аж ніяк не була певна, що їй кортить подорожувати таким шляхом. – Хіба я не заважка
для вас?
– Пугу-пугу! Я вже переніс іншого! Нумо! Тільки спершу погасімо лампу!
Варто їм було загасити світло, як нічний простір у вікнині одразу здавався не таким
темним – уже не чорним, а сірим. Пугач злетів на підвіконня та став обличчям до ночі,
розпрямивши крила. Джил здерлася на його коротке товстеньке тільце та всіслася на
спині, сховавши коліна під крилами та обхопивши птаха якомога міцніше. Його пір'я
було м'яким та напрочуд теплим на дотик, але схопитися не було за що. "Цікаво, яким
видався Бяклі той переліт?" – тільки-но подумала вона, та птах моторошно ухнув униз із
підвіконня, потім вирівнявся – крила його залопотіли, а в обличчя дівчинці дмухнуло
неабияк холодне та вологе нічне повітря.
Було набагато світліше, ніж вона очікувала, і, хоча небо захмарилося, навколо
місяця лишалась блідо-срібляста ділянка. Поля, понад якими вони пролітали,
видавалися сірими, а дерева – чорними. Повівав вітер – не легкий нічний бриз, а той
притишений тривожний вітерець, що передвіщає близький дощ.
Пугач круто розвернувся, так що тепер палац, у якому світилися лише кілька вікон,
лежав прямо попереду. Прямуючи на північ, вони пролетіли над ним і перетнули річку.
Відчутно схолодніло, і Джил здалося, що вона помітила біле відображення пугача в
темних водах ріки під ними. Невдовзі вони промайнули північний берег річки й
полетіли над залісненими землями Нарнії.
Раптом пугач клацнув дзьобом, схопивши на льоту щось невидиме Джил.
– Будь ласка, не робіть так більше, – заблагала дівчинка. – Не робіть різких рухів!
Ви мало не скинули мене додолу!
– Прошу вибачення, – чемно відповів пугач. – Закортіло нашвидкуруч поласувати
кажаном. У польоті немає нічого більш поживного за гарного товстенького кажанчика.
Чи не бажаєте скуштувати? Можу й вам спіймати.
– Ні-ні, дякую, – здригнувшись, поспіхом відповіла Джил.
Вони дещо знизилися, і тепер перед ними непроглядною чорною плямою
виокремлювалася на тлі синювато-сірої ночі якась споруда. Джил ледь встигла
розгледіти, що то вежа – місцями зруйнована та, як їй здалося, поросла плющем, – коли
їй довелося мимоволі пригнутися, аби не зачепити головою арку вікна. Пугач не без
зусиль пролетів у оповитий плющем та затягнутий павутинням віконний отвір, і зі
свіжої сіруватої ночі вони потрапили в темну кімнатку на самій верхівці вежі. Повітря
всередині було сирим та задушливим, і щойно вона зісковзнула зі спини пугача, як уже
здогадалася (як воно завжди виходить), що натовп усередині зібрався чималий. З усіх
боків чулося: "Пугу-пугу!", тож виходило, що навколо з'юрмилися самі сови. Джил
навіть зітхнула з полегшенням, коли знайомий їй голос промовив:
– То ти, Поул?
– А то ти, Бяклі? – спитала у відповідь Джил.
– Тож, – почав Сизокрил, – гадаю, усі зібралися. Можемо розпочинати засідання
совиного парламенту.
– Хвилинку, – пролунав у темряві голос Бяклі. – Спершу дайте-но сказати мені!
– Угу-угу, – заохотливо запугукали з усіх боків сови, а Джил лише й мовила:
"Валяй!"
– Ось що, хлопці та дівчатка, тобто, пугачі та сови, – почав Юстас, – сподіваюся, усі
знають, що в молоді свої літа король Каспіан Десятий здійснив плавання до східного
краю світу. Мушу визнати, що я супроводжував його в тому плаванні: його і славного
миша Рипічипа, лорда Дриніана та інших. Річ у тому, хоча в це важко повірити, що в
нашому світі час плине інакше, ніж у вашому. Так от, з усією відповідальністю
попереджаю: я повністю на боці короля, і тому якщо ця совина нарада насправді не що
інше, як совина зрада, то я не бажаю мати з нею нічого спільного!
– Пугу-пугу, – обурено загукали пугачі та сови, – якщо ви на боці короля, то ми й
поготів.
– Тоді до чого увесь цей нічний гамір? – не зрозумів Бяклі.
– Угу… А ось до чого, – за всіх відповів Сизокрил. – Якщо їхня невисокість лорд-
регент гном Тиквік хоч краєчком вуха вчують, що ви збираєтеся на пошуки зниклого
принца, то ви й кроку ступити не встигнете, як вас зупинять, а то й, чого доброго,
візьмуть під замок.
– Що за маячня? – не втримався Бяклі. – На що ж ви натякаєте: що Тиквік –
зрадник? Під час наших мандрівок із Каспіаном… королем Каспіаном я багато чого чув
про нього, та не чув жодного поганого слова. Король довіряв йому, як самому собі!
– Ух ти! – ухнув голос із темряви. – Тиквік аж ніяк не зрадник! Та, бачите, за довгі
роки багато хто із славетних воїнів: лицарів, кентаврів і навіть добросердих велетнів
числом не менш за тридцять – вирушали на пошуки королевича, і жоден із них не
повернувся додому. І тоді сам король не витримав і видав указ, за яким заборонив усі
подальші пошуки. Мовляв, не може Нарнія втрачати кращих своїх синів через пошуки
одного, хай навіть і його власного, сина. Порушити цей указ означає піти проти волі
короля.
– Нам би він не відмовив! – палко вигукнув Бяклі. – Якщо б довідався, хто я і хто
мене сюди послав!
– Нас послав! – встигла докинути слівце Джил.
– Угу! – погодився Сизокрил. – Гадаю, що король, може, й дав би своє "угу", та він
же ого-го як далеко. А от Тиквік – той нізащо королівський указ не порушить. Тиквік –
він такий: слово його – мов кремінь, наче сталь – його дух, а чує, як глуха тетеря, – ось
який у нього слух, а який він упертюх, то позаздрить і віслюк. То з якого-такого лиха
вони мають робити для когось виняток?
– Тільки не подумайте, – додав хтось із темряви, – що вже до кого-кого, а до нас він
має прислухатися, адже мудрість наша, пугачів та сов, зайшла у приказку. Овва! Він,
бачте, старіший од будь-кого з нас, тому – знай собі! – торочить: "Ех, малі ви пташенята
й нерозумні! А я вас пам'ятаю, коли ви ще яйцями були в дуплі! А яйця, як відомо,
курки не вчать! А тому киш звідси, сер! Кишмиш-комиш!"
У пугача, який усе це розповів, вийшло так схоже на гнома, що за мить сов'яча
сходка озвалася одностайним сміхом. Той сміх був не тільки дружним, а ще й дружнім,
тому діти одразу збагнули, що ставлення до Тиквіка в нарнійців та в нарнійського
птаства було приблизно таким, як у школярів до старого й суворого вчителя у школі,
якого можна побоюватися, над яким можна підсміюватися, та не можна не любити й не
поважати.
– А чи надовго поїхав король? – спитав Юстас, коли нарешті запала тиша.
– Ох, про це невідомо нікому, навіть йому самому, – перевівши дух, відповів
Сизокрил. Подейкують, на одному з островів, здається, на Скипідарі, бачили Аслана.
Щойно ті чутки дісталися королівських вух, як король сказав собі, що й сам себе не
пробачить, якщо перед смертю не зробить останньої спроби знайти зниклого сина. Але
до того він має побачити Аслана та почути його пораду: кого лишити після себе
королем. Якщо ж чутки не справдяться і Лева там немає, то він попливе далі на схід, до
архіпелагу Семи Островів, а далі – іще далі, аж до Самотніх островів, а далі – чимраз
далі й далі. Нікому він про те не казав, але, здається мені, запала та давня подорож до
краю світу йому в саме серце, і саме воно підказує йому, куди плисти.
– Тому про його повернення найближчим часом годі й мріяти, – розсудливо мовила
Джил.
– Ох, ваша правда, – зітхнув пугач, – ох, що робити? От якби ж ви постали перед
королівські очі одразу, щойно прилетіли, він, гляди, ще й військо вам зібрав би в
допомогу!
Джил одразу ж прип'яла язика, сподіваючись лише на те, що і в Юстаса вистачить
шляхетності не розпатякувати про те, як і чому все сталося як сталося. А той уже й
рота роззявив, та вчасно схаменувся і лише пробурмотів, звертаючись радше до себе,
ніж до когось іншого: "Ось моєї провини в тому аж ніяк немає!" А на повний голос він
сказав інше:
– Пусте, як-небудь впораємося й самі! Та до того хотілось би зрозуміти от що: якщо
ці збори, які у вас ще звуться "совиним парламентом", і справді є така собі
парламентська асамблея, а ніяк не протизаконна змова, то навіщо збирати їх таємно,
уночі, та ще й серед доволі підозрілих руїн?
– Тьху, тьху, тьху! – пролунало в пітьмі одразу з усіх боків. – А де ж іще нам
збиратися всім разом? Та й коли, як не вночі?! Тут усе ясно, як ніч, – заходився
пояснювати Сизокрил, – не знаю, як у вас, а в Нарнії – ох, у багатьох! – є така шкідлива
звичка: усі справи робити вдень, коли нещадно пече сонце – уф! – саме тоді, коли всі
розумні люди, я маю на увазі сови… сплять! Як наслідок, коли настає ніч, вони сліпі та
глухі, а дурні вже настільки, що й слова розумного з них не витягнеш. У нас, у нічних
птахів, усе навпаки: ми за розумні звички, і саме тому, коли нам треба обмізкувати
щось разом, ми і збираємося у найслушнішу для того годину – опівночі.
– Зрозуміло. Перейдемо до наступного питання: перш ніж розпочати пошуки, я маю
знати, як саме зник принц.
Розповідати визвався, здається, найстаріший з усіх пугачів. І от що він розповів.
…Раннім ранком одного ясного дня у місяці травні років із десять тому юний лицар
принц Риліан, син короля Каспіана, зі своєю матусею, в супроводі чималого почту,
вирушив на кінну прогулянку кудись до північних земель Нарнії. Серед вершників було
чимало високородних ясновельможних панів та панночок, а голову їх прикрашали
віночки з зеленого листячка, за поясом були запнуті сопілочки, а от мисливських собак
із собою не брали, бо їхали не на лови, а вітати весну.
Сонце вже припікало, коли виїхали вони на широку галявину, через яку просто з
лісу вибігав жвавий струмок. Тут вони спішилися та й розпрягли коней, розстелили
плащі та й сіли собі перепочити, попоїсти й попити, та й пісні поспівати. На той час
королева вже й втомилася і, втомлена, так на тих плащах і задрімала на зеленому
моріжку біля прохолодного струмка, а всі інші, аби не тривожити її сон веселощами та
піснями, відійшли подалі, на інший бік галявини. Аж раптом, де не взялася, із темного
лісу виповзла велика-велика змія і непомітно підповзла до королеви та вжалила сплячу
королеву в руку. Почувши скрик, усі кинулися назад, а першим був принц Риліан. І
встиг він побачити ту велику-велику змію, зелену, наче й сама її отрута, що нишком
плазувала геть до лісу. І вихопив тоді Риліан свого меча й кинувся за нею, та ліс був
зовсім поруч, і в хащах та змія зникла, як і не було. Тоді кинувся Риліан до матері, а всі
вже клопотали біля неї, та, ледве побачивши її обличчя, зрозумів, що всі ті клопоти
даремні й що найкращі у світі лікарі – і ті були б безсиллі перед отрутою. А королева,
поки ще була жива, усе намагалася сказати синові щось дуже важливе наостанок. Та
губи вже не слухалися її, як він не прислухався, та так нічого й не зрозумів. Ось так
вона й померла: від скрику й до смерті не минуло й десяти хвилин.
Після того принесли мертву королеву додому до рідного замку, де невтішний
король і Риліан, і вся-вся Нарнія гірко оплакували її сконання, бо не було в Нарнії леді
ані мудрішої, ані витонченішої, ані привітнішої за неї. Та це було й не дивно, бо
Каспіан, тоді ще принц, привіз собі наречену аж зі східного краю світу; подейкують,
навіть у жилах її текла кров не звичайна, а зоряна.
А як поховали королеву, то дуже Риліан за нею журився, а потім занадився на
вранішній зорі сідлати вірного коня і мчати на північ на пошуки тієї підступної змії, аби
вбити її і тим помститися кров'ю за кров. Ніхто йому не докоряв, хоча щоразу
повертався він додому ледь-ледь пересуваючи ноги та з кожним разом зневірявся
дедалі більше. Ось так промайнув місяць, аж раптом усі помітили, що з ним коїться
щось дивне. В очах у нього застиг вираз, який буває лише у людини, яка щойно
побачила видіння; так і кінь його – дарма що мав скакати мало не цілий день, а
гарцював так, ніби його тільки-но вивели зі стайні.
Одного вечора найближчий друг і наставник Риліана, ніхто інший, як лорд Дриніан,
який, до речі, у тому славетному плаванні на схід був капітаном королівського корабля,
не витримав та сказав тому от що:
– Вашій високості треба вже припинити ганятися за невідомим змієм, бо немає
звитяги в тому, аби покарати нерозумну твар, вона ж бо не людина, то ви гаєте свої
зусилля на те, що не варте того.
На це відповів йому принц:
– Ах, мілорде, сьогодні вже сьомий день, як я про того змія і думати забув!
– Тоді навіщо кожен день зрання ви вирушаєте в путь до північних лісів?
– Бо я, мілорде, зустрів красу, якої ще не бачив світ, – засмучено мовив у відповідь
принц.
– Мій любий принце, – здивувався лорд Дриніан. – Зробімо ось що: як зберетеся
завтра в дорогу, покличте й мене з собою, бо я такого дива теж не бачив.
– Із нашим задоволенням, мілорде, – так сказав йому Риліан.
Так вони й зробили.
Наступного ранку обидва осідлали коней та рушили на північ. Ніде не
зупиняючись, вони гнали й гнали коней, аж поки не опинилися на тій самій галявині
біля того самого джерела, де зустріла свою смерть королева. Дриніану здалося дивним,
що для перепочинку з усіх можливих місць принц вибрав саме це. Так чи інакше, але
саме тут вони й злізли з коней, і сіли біля ручаю, і сиділи мовчки, аж доки сонце не
піднялося високо. Аж раптом, рівно опівдні, підняв Дриніан голову і по той бік ручаю
на власні очі побачив прекрасну леді, що вродою своєю затьмарила б усіх красунь, яких
довелося зустрічати Дриніану за довгого свого життя. А красуня по той бік ручаю ані
слова не мовить, тільки ручкою принца манить, мовляв, ходи до мене. Була ж вона
собою висока і ставна, вродою така, що аж очі сліпила, а шати в неї були зелені, мов та
отрута. А що ж королевич? Він дивився на неї в обидва ока, а погляд у нього був такий,
ніби нічого іншого він уже й не помічав. Аж раптом красуня зникла, наче розтанула в
повітрі, а куди поділася – Дриніан, як головою не крутив, а так і не вгледів. З тим вони
й повернулися додому. Одна лише думка не давала спокою лорду Дриніану: та леді в
зеленому є зло.
Увесь той день Дриніан вагався, чи не розповісти про дивну зустріч королю, та
набути сумнівної слави пліткаря та казкаря лордові не личило, тому всі свої підозри він
і залишив при собі. А незабаром дуже пошкодував про те. Бо наступного дня Риліан як
скочив на коня та поїхав на північ, так додому вже більше й не повернувся. Його
шукали скрізь по всій країні, шукали і в суміжних землях, та жодного сліду його не
знайшли: ані коня, ані капелюха, ані клаптика від вбрання – нічого.
Тоді Дриніан з великою печаллю на серці постав перед очі Каспіана й мовив:
– О мій королю, краще вбийте мене, як останнього зрадника, бо мовчанням своїм
скоїв я саме зраду й сина вашого тим погубив…
…І розповів йому все те, що до того тримав на серці.
І схопив тоді Каспіан у гніві свою бойову сокиру та замахнувся на Дриніана, а той
мов прикипів до місця і лише голову понурив. Та, вже піднявши над головою сокиру,
король відкинув її геть і мовив: "Втратив я дружину мою любу, втратив і сина, так
невже втрачу я ще й вірного друга мого?" – і з тими словами обійняв він старого друга
та й гірко заридав. Ось так непорушною і зосталася давня їхня дружба. От вам історія
про королевича Риліана.
Тільки тепер Джил, що терпляче вислухала її від початку до кінця, не втрималася й
зауважила:
– Можу закластися, що та зміюка і жінка в зеленому – одна й та ж особа!
– Угу, угу, угу, – одностайно залопотіли крилами сови. – Хто-хто-хто б заперечував!
– А ще ми гад-гадаємо, – додав Сизокрил, – що принц, може, не живий не мертвий,
та радше живий, бо ніяких кісток…
– Ми більш ніж гадаємо, ми достеменно знаємо, – не дослухавши про кістки,
озвався Бяклі. – Так сказав Аслан.
– Ще невідомо, що гірше, – розсудив найстаріший пугач. – Якщо він потрібен їй
живим, а, судячи з усього, так воно і є, то зло вона замислила велике, як би не проти
всієї Нарнії. Ще на початку часів прийшла до цих місць могутня Біла Чаклунка. А
прийшла вона до нас із півночі та принесла з собою сніги та льоди, прирікаючи нас на
нескінченну зиму. Ох-ох-ох, от ми й гадаємо, а чи не з того ж чаклунського роду й ця
невідома особа.
– Пхе! І не з такими зміюками стикалися! – зневажливо знизав плечима Бяклі. – Та
спершу ми повинні знайти королевича. Чим ви можете нам зарадити?
– А чи є у вас хоч якась зачіпка як і де шукати? – спитав Сизокрил.
– Так! Десь далеко на півночі ми повинні віднайти руїни велетенського міста.
Що тут почалося: що пугачі, що сови замахали крилами, пір'я настовбурчили, очі
повитріщали і, переступаючи з лапки на лапку, всі разом навперебій заходилися
відпугукуватися від подорожі.
– Ух, вам краще подорожувати вдень, а нам уночі, а це ох-ох-ох як не зручно, –
казали одні.
– Мені вже й серед цих руїн старої вежі – і те занадто світло, угу! – додавали інші.
– А це тому, що асамблея затяглася до самого ранку, – наполягали треті.
Словом, здійнявся такий галас, що за якусь мить чемний совиний парламент
перетворився на звичайнісінький пташиний базар – і все через одну-єдину згадку про
руїни велетенського міста. Здавалося, всі ладні були летіти куди-завгодно, хоч на край
світу, аби подалі від того місця. Нарешті Сизокрил примудрився перепугукати усіх:
– Слух-ух-ухайте! Тихо! Їм не одразу до руїн! Їм ще треба перетнути дику
Вересилію, країну йотунів[1]. А що як попрохати когось із простокваків? Хай ті й
допоможуть!
– Попрохай! – одностайно вирішили всі.
– Тоді в дорогу! – виголосив Сизокрил. – Я понесу одного, хто зі мною? Ми повинні
бути там до світання.
– Гаразд, я полечу! – мовив хтось із пугачів. – Але тільки до простоквакового
болота…
– Ух! Сідай та полетіли! – звернувся Сизокрил до Джил.
– Гадаю, вона спить, – відповів за неї Бяклі.
Розділ 5
Зустріч із простокваком
Джил спала. Ще від початку совиної асамблеї на неї позіхи напали, і як вона не
намагалася здолати дрімоту, а все ж дрімота здолала її. Можна тільки уявити її
невдоволення, коли час од часу вона підхоплювалася від пташиного пугукання та зі
здивуванням виявляла, що вона сидить на голих запилюжених дошках у
напівзруйнованій темній чи то дзвіниці, чи то облоговій вежі, де з усіх закутків у пітьмі
блимають очима сови. Та ще менше радості вона відчула, коли з'ясувалося, що треба
ще кудись поспішати, та, як не дивно, не до ліжка, а бозна-куди, та ще й верхи, до того
ж на… сові.
– Нумо, Поул, прокидайся, – крізь дрімоту долинув до неї голос Бяклі. – На нас
чатують неабиякі пригоди!
– Годі вже з мене пригод! – також крізь сон відмахнулася була Джил.
Та вже за мить дозволила себе вмовити хоча б пересісти Сизокрилові на спину, і
той здійнявся у повітря. Ніч та пронизливий вітер остаточно, хоча й ненадовго, її
пробудили. Місяць уже зник, а зірок тієї ночі не було. Лише далеко позаду,
озирнувшись, вона помітила маленький вогник, що мерехтів високо над землею, –
певно, то світилося віконце в одній із веж Кейр-Паравеля. Їй одразу ж закортіло туди,
де в затишних покоях уже розіслано ліжко та відблиски полум'я у каміні привітно
грають на стінах.
Мимоволі вона сховала руки під плащем та запнулася в нього якнайщільніше. Десь
неподалік у темряві лунали голоси: то Бяклі на льоту встигав перемовлятися зі своїм
пугачем. "Ти ж бач, – позаздрила Джил, – ще й на розмови сил вистачає". Вона й не
здогадувалася, у чому власне річ, а річ була в тому, що в Нарнії Юстас був уже не
вперше: тут він загартувався у складних випробуваннях і навіть став справжнім
морським вовком, коли ходив морями з тоді ще юним королем Каспіаном аж до
східного краю світу. І от тепер нарнійський вітер надихав його на нові звитяги,
повертаючи йому колишню силу.
Дорогою Джил довелося пильнувати, аби, чого доброго, знов не закуняти та й не
гулькнути вниз із висоти пташиного льоту. Коли все нарешті скінчилося та пугачі
здійснили посадку, усе тіло в неї затерпло, ноги не слухалися, а руки воліли не
відчіплятися від пугачевої шиї. Таким чином вона якось сповзла на землю. Місцевість
тут була вкрай непривітна: жодного деревця навкруги, лише вогкий вітер проймає.
– Агов, агов! – погукав Сизокрил. – Прокидайся, Трясогузе! Ти де?! Ми до тебе у
справах за дорученням Лева, агов!
Аговкати довелося довго, але недарма. Десь удалині вогник замигтів і вирушив у
їхній бік. А потім почувся й голос:
– Яким вітром? Що за вісті ви принесли на хвості? Чи якась біда стряслася? Чи не
вмер, часом, король? Вороги якісь напали? Повінь сталася? Дракон кровожерливий
прийшов?
Вогник наблизився. Тепер уже стало видко, що то неабиякий за розміром ліхтар, а
от розгледіти того, хто ніс його, проти світла – зась. Світло вихоплювало то ноги, то
руки, від чого й скидалося, що той і сам складався тільки з рук та ніг. Пугачі
навперебій почали викладати йому новини, та слухати їх розповідь у Джил не було сил
– від утоми вона вже окунів ловила. Вона стрепенулася лише тоді, коли пугачі вже
прощалися з нею, та одразу ж знову закуняла. Тому подальші події, як вона не
силувалася, на свіжу голову пригадати не спромоглася. Усе, що вона пам'ятала, і те
було наче в тумані: ось вони з Бяклі човгикають якимось болотом, ось – протискуються
у низький темний отвір, і – нарешті! – падають горілиць на щось таке м'яке та тепле,
наостанок почувши із темряви голос:
– От ми й прийшли, як то кажуть, хоч і тісно, зате тепло! Хоча, насправді, зовсім і
не тепло, зате вже як тісно – то вже тісно. А на додачу – мокро, це як пити дати. Кажу
вам для вашого ж спокою – хоч злива, хоч потоп, а хоч увесь вігвам на голову впаде,
траплялося й таке, та що вам до того – однаково очей не стулите… На тому – на
добраніч, почувайтеся як вдома.
Почути останні напуття Джил не вдалося – вона спала без задніх ніг.
Наступного ранку, а навіть не ранку, а радше дня, дітлахи з'ясували, що лежать на
таких собі трав'яних "ліжках" у темному місці, де єдиним джерелом світла був
трикутний отвір угорі; тут було затишно й тепло.
– Овва! – здивувалася Джил. – Що це? Де ми?
– Це простокваків вігвам, а ми в ньому.
– Просто "ква" і… що?
– Просто простоквака так звати – простоквак. От тільки не питай мене, хто це
такий, бо я й сам не знаю, а в темряві, бач, не розгледів. Оце очі продеру – і гайда
шукати хазяїна.
– Якось воно не по-людськи – спати у верхньому одязі, – вже сидячи, зауважила
Джил.
– А як на мене, то навіть дуже зручно – вдягатися не треба, – не згодився Юстас.
– А вмиватися також? – в'їдливо поцікавилися Джил.
Та Юстас уже підвівся, позіхнув, зробив потягушки та вислизнув із вігвама. Джил
посунула слідом.
Те, що вони побачили, дуже відрізнялося від усього баченого в Нарнії раніше.
Скільки сягає око, перед ними простягалася безкрая низина з численними острівцями
серед боліт та протоками між ними. Острівці поросли жорсткою травою, а береги –
очеретом та осокою. Деінде осока розрослася, захоплюючи ділянки аж до акра
площиною. Серед очерету гніздилися різні птахи: качки й бугаї, бекаси й чаплі. Раз у
раз пташині зграї здіймалися над кущами й так само раптом зникали з очей. По
острівцях, то тут то там, були розкидані поодинокі вігвами, на кшталт того, у якому
провели ніч дітлахи. Та от що одразу кидалося в очі: усі вони стояли осторонь один від
одного – на відміну від багатьох інших мешканців Нарнії, понад усе простокваки
цінують приватність.
Удалині, майже на обрії, майоріла тоненька темна смужечка лісу, інших дерев, як
головою не крути, навкруги не було. На сході простяглося пасмо розлогих піщаних
пагорбів, і, судячи з безпомилкового присмаку солі, що відчувався у свіжому подиху
вітру, десь там, за тими пагорбами, мало бути море. Далеко на північ низина межувала
з розлогим узгір'ям; сиві пагорби були значно більшими за ті, що на узбережжі, а
поміж ними височіли і справжні скелі. А от усе інше навкруги було болото болотом,
місцем, що в дощову погоду надвечір мало справляти доволі гнітюче враження. Але
ясного сонячного ранку, коли дме свіжий вітерець, а повітря сповнюють пташині крики
на всі голоси, краєвид розгортався зовсім інший. Тоді в цій убогій відлюдності
з'являлася якась своя, незаймана краса, від якої стискало серце. Настрій
покращувався.
– Де ж він той, як ти кажеш, квак-квак?
– Простоквак, – виправив Юстас із тим виразом на обличчі, який мав би означати
своєрідну гордість, коли ти єдиний запам'ятав якесь вельми мудроване слово. – Ага, а
от, здається, і він!
Прослідкувавши за його поглядом, Джил помітила щось схоже на людську постать.
Кроків за п'ятдесят простоквак рибалив спиною до них. Розпізнати його на тлі очерету
було майже неможливо: то ще не все, що він був того самого болотного кольору, як і
все навкруги, та до того ж ще й сидів нерухомо.
– Ходімо побалакаємо з ним, – зважилася Джил. Бяклі кивнув. Обоє почувалися
ніяково.
Почувши кроки позаду, простоквак обернувся. На видовженому обличчі з запалими
щоками із тонкими підібганими губами видавався лише довгий загострений ніс. Інших
окрас як-то, наприклад, бороди, в нього не було. На маківці красувався високий бриль
із гострою верхівкою та надзвичайно широкими крисами. Волосся, коли вже назвати
волоссям попелясто-зелені патли, які вибивалися з-попід бриля, ледь вкривало
завеликі, як на ту голову, вуха, нагадуючи жорсткі та пласкі пагони очерету. Майже
застиглий вираз його обличчя наганяв невимовну нудьгу, колір – якщо щось і
нагадував, то звичайну болотну грязюку. І з одного погляду на нього було зрозуміло,
що його відрізняє дуже виважене ставлення до життєвих негод.
– Доброго ранку, гості мої! – привітався він. – Що аж ніяк не означає, що невдовзі
не задощить чи не здійметься хуртовина, або не впаде туман, або от-от не гримне грім.
Сподіваюся, вам хоч добре не спалося?
– Навпаки! – запевнила його Джил. – Ми спали, мов діти.
– Еге ж, – похитав головою простоквак, – розумію. Ви просто не бажаєте мене
образити. Виховані ж бо, чи не так? Чемність на те і є, аби робити вигляд, що все
гаразд, коли насправді все навпаки.
– Перепрошую, – чемно зупинив його Юстас. – А як вас звати?
– Зовіть мене просто: простоквак Трясогуз. Запам'ятати не просто, та не
переймайтеся. Я завжди готовий нагадати.
Дітлахи присіли на моріжок обабіч простоквака. Тільки тепер вони роздивилися
його як слід і здивувалися: до чого ж довгі в нього руки та ноги. Так, сидячи, він
зростом не перевищував гнома, та, вставши в повний зріст, одразу був вищим за
багатьох людей. Та ще більший подив викликали його пальці: не просто довгі пальці, а
пальці з перетинками; перетинчастими були і його ноги, якими він раз у раз каламутив
і без того каламутну воду. Вдягнутий він був у щось таке незрозуміле, землисте під
колір обличчя, що висіло на ньому мішком.
– Хтів був навудити вугрів – стушкувати на обід, та не здивуюся, якщо жодного не
спіймаю. А якщо навіть і спіймаю, то не здивуюся, що вам вони не прийдуться до смаку.
– А чому б і ні? – здивувався Юстас.
– Чому? – ані на мить не замислившись, відповів простоквак: – А тому, що не звиклі
ви до нашої їжі! І, отже, я певен, як чемні люди ви лише робитимете вигляд, що вам усе
до вподоби, аби догодити мені. Ну то як знаєте! А от чим сидіти склавши лапки, поки я
тут рибалю, спробуйте-но краще розпалити багаття! Спиток не збиток, чи не так? Біда
лише в тому, що, скоріш за все, у вас нічого не вийде! До речі, хмиз за вігвамом,
либонь, відсирів. Розкласти багаття можна просто у вігвамі, та будьте готові, що дим
застилатиме очі, а можна й за вігвамом. Але щойно задощить, то й багаття заллє. Вибір
за вами. Ось вам моє кресало та порохівниця, навіщо я їх вам даю – і сам не знаю.
Однаково, я гадаю, користуватися ви цим не вмієте…
Та він не вгадав. Мистецтво розводити багаття старовинними засобами Юстас
опанував ще під час попередньої подорожі. Хмиз був на місці та й на диво сухий, тож не
встигла Джил й оком змигнути, як багаття вже палало. Юстас лишився доглядати
вогонь, а Джил побігла до протоки вмиватися. Потім вогонь доглядала Джил, а Юстас
бігав до протоки вмиватися. Вмивання їх освіжило. Лишилося дочекатися сніданку.
Тут повернувся й простоквак. Попри всі його побоювання, повернувся він не з
порожніми руками, а з дванадцятьма вуграми, випатраними та без луски.
Підлагодивши багаття, він поставив на вогонь чималенький горщик та розкурив свою
люльку. Хай буде вам відомо, простокваки набивають люльку просто-таки несамовитим
самосадом, його ще називають "важким"; подейкують, що вони навіть змішують тютюн
із висушеною ряскою, – ми про те нічого не знаємо, але так чи інакше дим від
простоквакової люльки йшов не вгору, а стелився по землі, наче густий нічний туман,
до того їдкий, що Юстасу вистачило вдихнути лише раз, аби зайтися невгамовним
кахиканням.
– Гм… – не звертаючи на нього уваги, гмикнув простоквак. – Ті вугри, вони щось
готуватися не поспішають, можна з голоду померти, доки їх дочекаєшся. До речі,
знавав я якось одну маленьку дівчинку, яка саме… та краще цю історію вам не знати,
бо від неї можна й зовсім занепасти духом, а засмучувати гостей – такої звички в мене
немає. То чи не краще нам відволіктися від сумних думок про вугрів у якийсь інший
засіб. Чому б, наприклад, нам не побалакати про наші плани?
– Дуже добре, – підхопила Джил. – Тож чим ви можете зарадити в пошуках
королевича Риліана?
Простоквак просто квакнув, втягнувши й без того впалі щоки так, що ті запали далі
нікуди.
– Ох, чим же зарадити тому, чому, може, і ради немає? Та ось що: здоровий глузд
підказує, що сподіватися на те, аби зайти далеко на північ, коли вже й зима на носі, –
то безглуздя. До того ж за всіма прикметами вона обіцяє бути ранньою та ще й лютою.
Я вас не розхолоджую, а попереджаю, бо, здається, погодою вас не налякати. Авжеж, з
тими горами, скелями, ущелинами, бурхливими гірськими річками, з ворогами, що
чатують на кожному кроці, зі збитими ногами та голодом, від якого шлунок зводить
судома, та на додаток не забути ще й заблукати в горах – либонь, погоду вже й не
помічаєш. З іншого боку, якщо ми й не зуміємо зайти в таку далечінь, щоб від того була
якась користь, ми завжди знайдемо, як зайти в таку далечінь, звідки й назад
повернутися зась. А це, погодьтеся, неблизька дорога.
Дітлахи одночасно помітили, що заміть "ви" він став казати "ми", і, не
зговорюючись, разом вигукнули:
– То ви йдете з нами?
– А куди ж мені дітися, діти? Король полишив нас і, здається, надовго, якщо не
назавжди, тим паче з тим лихим кашлем, що в нього був напередодні відплиття; його
намісник, Тиквік, уже не той, що був, того і диви – теє; врожай цього року, після літньої
спеки, кажу я вам, буде геть неврожай, а там і вороги про нас згадають та й нишком
нападуть – на те вони й вороги, а там…
– А от якщо далеко не загадувати, звідки б нам почати пошуки? – нагадав про
справи Бяклі.
– Гм-м… – роздумливо мовив простоквак. – Усі, хто вирушав на пошуки Риліана,
починали з одного й того ж місця: того, де лорду Дриніану явився зелений змій. А
звідти подавалися на північ. Та оскільки жоден із них звідти не повернувся, то
розпитати їх, чи правильно вони вчинили, здається, не в наших силах.
– Перш за все ми маємо віднайти руїни велетенського міста, – нагадала Джил. – Так
підказав Аслан.
– Уперше чую, аби пошуки починали з того, аби віднайти. Усі інші віднаходять
тільки після того, як добре пошукають.
– Саме це я й маю на увазі, – погодилася Джил. – Так от, коли ми віднайдемо…
– Так-так, саме коли? – в'їдливо поцікавився Трясогуз.
– А що, хіба ніхто не знає, де вони? – втрутився Юстас.
– Я не знаю, що там знає отой ніхто, скажу лише за себе: не буду казати, ніби я
нічого не чув про загублене місто. Починати звідти, звідки починали всі, ви не
бажаєте, тож доведеться йти через усю Вересилію, країну йотунів. Якщо те гибле місто
існує, то воно може бути тільки там. От тільки хоч як далеко в ті краї я не заходив, та
ніяких руїн не знайшов. Тому обманювати не буду: чути – чув, а от бачити – не бачив.
– Але де ж вона, ця Вересилія? – коротко запитав Юстас.
– Попереду, на північ, – люлькою вказав простоквак. – Он ті пагорби та скелі
бачите? Там вона й починається. Та, між нами, саме на межі з тим пасмом протікає ще
й ріка. Ми звемо її Кам'янка. Місточка, звісно, немає.
– Тоді ми перейдемо її вбрід! – палко вигукнув Юстас.
– Авжеж, – значуще погодився простоквак, – якщо хтось її вже перетинав…
– А вже по той бік річки ми, може, зустрінемо яких-небудь добрих людей, хто
підкаже нам шлях! – підхопила Джил.
– Що до того, що по той бік річки ми кого-небудь та зустрінемо, – тут ви не
помиляєтесь.
– А що за люди там живуть? – про всяк випадок спитала Джил.
– Люди як люди; може, й добрі… одне до одного. Це вже як на них подивитися…
Може, вам вони й сподобаються.
– Проте, – не відступала Джил, – тут, у Нарнії, таке розмаїття дивних істот… Так от:
хто ті люди? Звірі? Чи, може, птахи? Чи які-небудь гноми?
Простоквак присвиснув.
– А що, хіба пугачі вам нічого не казали? То велетні.
Джил скривилася, немов кислиці наїлася: велетнів вона не полюбляла ще з
книжок. А одного – ще й з нічних жахів. Вона кинула погляд на Бяклі – від остраху той
аж позеленів. "Та він іще більший боягуз, ніж я", – подумала вона. Ця думка зненацька
сповнила її несподіваною хоробрістю.
– Король казав ще під час нашого плавання, що переміг велетнів у вирішальній
битві та даниною обклав!
– Так ніби, – погодився простоквак. – Тепер-то вони мирні. Поки ми тихо сидимо по
цей бік Кам'янки, вони нам лиха не скоять. А от по той бік… трапитися може будь-що.
Утім, якщо триматися від них далі, якщо жоден із них ані на мить не забуде, який він
мирний, а ще краще – якщо нас зовсім не помітять, тоді ми зможемо зайти ой як
далеко…
– Даруйте, – перейшов у напад Бяклі, як то буває з людьми у стані сильного
переляку, – не можу повірити, аби геть усе було так кепсько, як ви кажете! Ви так само
казали, нібито й ліжка у вігвамі жорсткі, що й спати неможна і що хмиз промоклий, але
ж Аслан ніколи не послав би нас туди, звідки, як виходить із ваших слів, повернутися
неможливо.
Сказавши це, він і сам знітився, гадаючи, що простоквак просто вибухне гнівом, та
цього не сталося. Трясогуз і бровою не повів.
– Що я чую? Я чую голос безрозсудної відваги! Так тримати, Бяклі! Але не
гарячкуй, бо до відваги додати ще й розсуд – то не зайве. А розсуд мені підказує, що
попереду на нас чекають важкі часи, тому сваритися нам аж ніяк не можна. Принаймні
від початку. Бо наприкінці тих експедицій, що починалися з чвар, усі ладні були
кинутися одне на одного з ножами. Якщо і в нас до того дійде, то нехай дійде вже тоді,
як справу буде зроблено. А взагалі, що довше ми утримаємось від докорів…
– Ну, знаєте, якщо все так кепсько, як ви кажете, то краще залишайтеся вдома – ми
підемо самі, правда, Поул?
– Не кажи дурниць, Бяклі! – квапливо застерегла його Джил. Вона на мить
злякалася – а що як простоквак спіймає хлопця на слові.
– Не бійся, Поул, – заспокоїв її Трясогуз. – Я піду, чого б там не казали всі інші
простокваки. Хіба ж таку нагоду втрачають? А кажуть вони, буцімто я легковажний –
уму-розуму ще не набрався. Закидали мені, та й не раз: "Послухай, Трясогузе, якийсь
ти не такий, як усі, усе волієш вскочити в халепу, накликати на голову біду! Хіба тобі
набридло життя у рідному болоті? Життя – воно ж таке, воно ж не фрикасе із жаб'ячих
лапок та не пиріг із вугрем! Час тобі нарешті й споважніти, зробити висновки й бути як
усі! Це для твоєї ж користі!" – от що мені кажуть. А я в тому користі не бачу, аби в
болоті просидіти все життя. А от дертися у гори, коли вже не за горами зима, шукати в
горах принца, якого там нема, та спершу віднайти ще загибле велетенське місто, якого
жодний простоквак не бачив, – оце, я розумію, діло! А діло – саме те, що треба хлопцю!
Від бездіяльності яка користь?
Так відповів Трясогуз, потираючи свої великі, мов у жабеняти, руки, немов казав не
про похід у гори, а про похід до театру або на званий вечір.
– Ану подивімось, як почуваються наші вугри.
Вугри по-простоквацьки – то така вже смакота, що діти двічі просили добавки, до
того ж кожен. Спершу простоквак і повірити не міг, що то не з люб'язності, а саме
тому, що і справді смакота. Та вони з таким завзяттям уминали страву за обидві щоки,
що він першу думку змінив, натомість припустивши, що простоквацька їжа на пожиток
дітям не піде.
– Що простокваку добре, то людям за отруту – хіба вгадаєш? – пояснив нову думку
він.
А потім пили чай. Чай пили просто із жерстянок, як то зазвичай роблять дорожні
робітники під час чаювання десь на узбіччі, а простоквак ще раз од разу прикладався
до темної підозрілої прямокутної бутилі. Він спробував був пригостити гостей, та ті,
ледь пригубивши, одразу ж пригадали, що їм казав хазяїн про те, кому що добре, та
відмовилися.
Решту дня було витрачено на підготовку до походу, який призначили вже на
наступний ранок. Простоквак, як найміцніший з усіх, визвався нести всі три ковдри, у
які вони збиралися загорнути копчений окіст (дуже поживну річ у дальньому поході).
Джил випало нести залишки вугрів, сухарі та кресало з порохівницею. Бяклі виказав
бажання нести обидва дитячі плащі. Руки він волів мати вільні. Як людина, що ще в
давні часи набила руку у стрільбі з лука, він отримав хіба що не найліпший лук, що
його мав простоквак. Найліпший той залишив собі. Передаючи лука Юстасові,
простоквак встиг зауважити, що в такий вітер та з відсирілою тятивою, та в похмурий
день, коли геть задубіли пальці, із лука навряд чи куди-небудь влучиш. І це стосується
не тільки Бяклі, а і його самого. Обидва хлопці підперезалися мечами: Юстас прихопив
одного ще в Кейр-Паравелі, простоквак мав свій. Джил довелося задовольнитися
простим ножем. Тут майже виникла суперечка, та її вчасно зупинив простоквак, що,
потираючи руки, підбадьорив сперечальників:
– Нумо, хлопці, нумо, дівчатка! Гадав я, що таке може статися, та не гадав, що так
скоро. Деякі пригоди на тому й закінчуються, ще не почавшись.
Сперечальники одразу ж і замовкли.
До ліжка пішли рано. Усі троє полягали у вігвамі. А от добряче виспатися вдалося
хіба що одному. Річ у тому, що, сказавши "на добраніч", простоквак додав, що конче
треба всім виспатися як слід, але "із того навряд чи що вийде". Після того він одразу ж
захропів, та так, що Джил, коли нарешті їй вдалося закуняти, наснилися нічні жахи: то
хтось працював із вибійним молотком, то вона в човні наближалася до водоспаду, то
експреси один за одним мчали крізь тунель.
Розділ 6
Дикі північні землі
Наступного дня десь о дев'ятій годині ранку можна було побачити, як три самотні
фігурки повільно мілиною та по камінчиках перебиралися на північний берег річки
Кам'янки. То був скоріш шумливий мілководний ручай, аніж справжня річка – навіть
маленькій Джил вода жодного разу не сягнула вище колін. Кроків за п'ятдесят від води
берег круто біг угору, а подекуди навіть виднілися голі скелі.
– Гадаю, нам туди! – Бяклі тицьнув уліво, на захід, – туди, де річка, взявши початок
десь на болоті, бігла дном неглибокої ущелини.
Та простоквак похитав головою.
– Велетні саме й мешкають по краях цієї ущелини, – промовив він. – Воно для них –
мов для нас вулиця, вони нерідко нею прогулюються. Краще нам іти прямо, навіть
якщо доведеться для цього лізти вгору.
Так і вчинили. Знайшли місце для сходження, що на вигляд здалося більш
положистим, і вже хвилин за десять, важко дихаючи, стояли нагорі, тужливо
споглядаючи долини Нарнії вдалині. Невдовзі вони прямували на північ. Попереду,
куди не кинь оком, простягалася поросла вересом пустинь. Ліворуч земля здавалася
більш кам'янистою, і Джил подумала, що десь там, ймовірно, обривається ущелина – в
той бік їй навіть і дивитися не кортіло. Тож троє мандрівників рушили вперед.
Стояв ясний зимовий день, а йти пружною землею було зовсім неважко. Але що
далі вони просувалися на північ, то сильніше їх охоплювало почуття самотності. Зрідка
над їхніми головами пролітав одинокий яструб чи голосила чайка, тільки від того
ставало ще самотніше. Коли опівдні вони зупинилися перепочити й напитися з
заглиблення в ручаї, Джил трохи підбадьорилася та сказала, що врешті решт пригода,
можливо, і буде їй до смаку.
– Пригоди ще й не починалися, – похмуро зауважив простоквак.
Вирушати знов у дорогу після першого перепочинку – то наче сідати за парту після
перерви чи в поїзд після пересадки: відчувається вже не так, як до того. Щойно наші
мандрівники пішли далі, Джил помітила, що скелястий край ущелини немов
наблизився, а скелі тепер здавалися якимось іншими: стирчали вертикально, немов
стовпи чи, може, невисокі кам'яні вежі чудернацької форми.
"Ймовірно, – подумала Джил, – усі ці оповідки про велетнів виникають саме завдяки
цим дивовижним скелям. У сутінках їх легко сплутати з велетнями. Погляньте лише он
на того – ого-го який! А ота каменюка зверху – точнісінько голова! Трохи завелика для
тулуба, та на те вони й велетні, аби скидатися на чудовиська! Ось і кущі якісь по краях
– верес чи, може, пташині гнізда – нестеменнісінько волосся та борода! Ондечки ті
виступи з боків – вуха. Вони, звичайно, страшенно великі, але ж у велетня такі й мають
бути – мов слонячі. А ось там… А-а-а!!!"
У Джил кров захолола в жилах. Кам'яна скеля заворушилася! То справжній
велетень. Помилки не було. Дівчинка бачила, як він повернув голову. Вона навіть
встигла розгледіти його дурнувате здоровенне й щокате обличчя. Інші кам'яні вежі
також виявилися велетнями, усі до єдиної. Числа їм було багато, десь сорок-п'ятдесят.
Вони вишикувалися в рядок, лікоть у лікоть уздовж ущелини, ногами стоячи на дні, а
ліктями спираючись на краєчки ущелини – схоже іноді можна спостерігати погожого
ранку, коли деякі чоловіки – лінькуваті чолов'яги – після сніданку виходять постояти на
вулицю, впершись з лінощів у стіну.
– Йдіть прямо, – прошепотів Трясогуз, що також запримітив велетнів. – Не дивіться
на них. І що б не сталося – не здумайте тікати, бо вони одразу ж кинуться навздогін!
Трійця просувалася вперед, удаючи, ніби вони не побачили велетнів. Вони
почувалися так, ніби проходили повз ворота із написом: "Обережно, злий собака!",
тільки їм було значно моторошніше. Велетнів було нелічено – десятки, а може, й сотні.
Вони не здавалися злими чи навіть зацікавленими. Здавалося, вони навіть не помітили
мандрівників.
Але тут – вж-ж-ж-ж, вж-ж-ж-ж – щось велике та важке шугонуло над їхніми
головами, і з оглушливим гуркотом за двадцять кроків попереду них на землю впав
велетенський кругляк. А за мить – гуп! – іще один, кроків за двадцять позаду.
– Це вони в нас кидаються? – перелякався Бяклі.
– Ні, – обізвався Трясогуз. – Краще б у нас – безпечніше було б. Вони мітять он туди,
в он те нагромадження каміння справа. Але, знаєте, вони в нього нізащо не влучать – з
них нікчемні кидальники. Коли погода стоїть ладна, вони завжди вранці кидаються
камінням – це єдина гра, яку вони в змозі опанувати…
Ох і натерпілися ж вони страху! Ланцюгу велетнів, здавалося, не було кінця-краю, і
вони невтомно кидали й кидали величезні камені, деякі з них з оглушливим гуркотом
падали зовсім поруч. Навіть попри смертельну небезпеку, одного їхнього вигляду було
достатньо, аби злякатися не на жарт. Джил ховала обличчя, намагаючись не дивитися
на них.
Так тривало хвилин зо двадцять п'ять. А потім велетні, здається, почали сварку.
Жбурляти камінням вони припинили, та все ж не дуже приємно, коли зовсім поряд –
лише за якісь дві тисячі кроків! – сваряться велети. Вони лаяли один одного довгими
незрозумілими словами – такими довгими, що кожне було мало не на двадцять складів
довжиною. Вони скаженіли, душилися словами, навіть підстрибували на місці від люті –
і від кожного такого стрибка земля під ногами здригалася, наче десь поблизу
розірвалася бомба. Вони бухкали один одного по голові величезними неоковирними
кам'яними молотами; та черепи їхні були такими непробивними, що молоти
відскакували від голів велетнів, а той із них, хто бив, упускав молот і одразу завивав від
болю, бо молотом прибив собі пальці. Але з дурощів своїх він за хвилину починав усе
спочатку. Зрештою десь за годину велетні були вже такі побиті та знесилені, що
посідали на землю та залилися гіркими сльозами, що було неабияк на руку нашим
мандрівникам. Коли вони вмостилися на дні ущелини, їх голови пропали з очей, але,
навіть відійшовши на добру милю від того місця, Джил ще чула їхнє виття, схлипування
та рюмсання, мов то були не здоровезні велетні, а кволі немовлята.
Цієї ночі мандрівники задрімали на сирій землі. Отак Трясогуз заходився вчити
дітей спати спиною до спини – по-перше, так легше зберігати тепло, а по-друге, можна
вкриватися обома ковдрами. Але однак було холодно, а земля під боками була тверда й
камениста. Простоквак порадив їм подумати про те, як холодно буде тоді, коли вони
зайдуть далі на північ. Він гадав, що то їх втішить, але помилився – від цієї думки вони
анітрохи не підбадьорилися.
Багато днів ішли мандрівники непривітними землями Вересилії. Харчувалися
переважно польовими птахами, на яких полювали Юстас із Трясогузом (звісно, то були
не розумні птахи); окіст намагалися не чіпати – економили. Джил неабияк заздрила
Юстасу, що міг вправно стріляти – цього він навчився у мандрах із королем Каспіаном.
Пустинна місцевість була помережена незчисленними джерельцями та струмками, тож
води їм вистачало. Люсі думалось, що коли у книжках пишуть про життя мисливців, так
ніколи не згадують, що то за довгий брудний і тяжкий труд – патрати птахів і як від
нього холодіють пальці. На щастя, велетні їм на шляху майже не стрічалися. Щоправда,
їх якось помітив один, але він тільки розреготався та потупцював у своїх справах.
Десь на десятий день мандрів місцевість навкруги змінилася і наші мандрівники
вийшли до північного краю земель. Перед ними лежав довгий крутий схил, за яким
розгорталися зовсім інші, ще менш привітні землі. Коло підніжжя схилу проглядалися
обриси скель, за якими простягалася країна високих гір, темних прірв, кам'янистих
долин, ущелин таких глибоких та вузьких, що й дна не вгледиш. А на дні цих ущелин
гриміли буйні ріки, котрі зривалися чорними водоспадами зі страшенної висоти. І,
звичайно, саме Трясогуз одразу привернув увагу дітей до снігу, що виблискував на
верхівках гір.
– Не здивуюся, коли виявиться, що на північному схилі їх набагато більше, – додав
він.
Мандрівники немало часу змарнували, доки нарешті дісталися підніжжя схилу, де,
зазирнувши вниз в ущелину, побачили річку, що текла дном із заходу на схід. Русло її
пролягало поміж двох скель, а вода була такою темною, що крізь неї не проходило
світло. Чимало порогів та водоспадів перерізали її потік, а від могутнього гуркоту води
під ногами подорожніх дрижала земля.
– Лихо не без добра, – задумливо зауважив Трясогуз. – Якщо позламуємо собі шиї
під час сходження – у річці точно не потонемо.
– А то що таке? – несподівано спитав Бяклі, вказуючи ліворуч, угору за течією. Усі
перевели погляд у той бік і побачили те, на що менше за все сподівалися, – міст. Та ще
й який міст! Велетенська арка в один вигин, що простяглася між верхівками скель;
найвища точка мосту здіймалася так само високо над верхівками скель, як маківка
собору Святого Павла височіє над вулицями.
– Подивиться лише! То має бути міст велетнів! – вигукнула Джил.
– Більш схоже на роботу якогось чаклуна, – із сумнівом промовив Трясогуз. – У
таких місцях тільки й чекаєш на чудеса та чародійства! Гадаю, то пастка! Тільки-но ми
ступимо на нього, він одразу розтане в нас під ногами, мов туман.
– Ох ти ж і нудьгар! – осмикнув його Бяклі. – Чому це він не може бути справжнім,
звичайним мостом?!
– Тобто ти і справді вважаєш, що велетням стало б розуму збудувати щось подібне
до цього? – скептично зауважив Трясогуз.
– Але ж його могли збудувати й інші велетні? – втрутилася Джил. – Наприклад, ті,
що жили сотні років тому – вони були набагато розумніші за теперішніх. То могли бути
ті самі велетні, що звели місто, яке ми шукаємо. Тоді це означатиме, що ми на
правильному шляху і старовинний міст виведе нас до міста!
– Геніальна думка, Поул! – зрадів Бяклі. – Так воно й має бути! Ходімо!
Тож усі розвернулися та попрямували до мосту. Варто їм було підійти ближче, як
вони переконалися, що він був справжнім-справжнісіньким, збудованим із величезних
кам'яних плит, кожна із яких завбільшки з брили Стоунхенджу. Попри те, що з віком
вони потріскалися, а подекуди й зовсім покришилися, видно було, що над брилами
попрацювали вправні каменярі. На балюстраді лишилися сліди витонченої різьби: дещо
понівечені часом обличчя та статури велетнів, мінотаврів, морських чудовиськ,
гігантських кальмарів, восьминогів та обриси страхітливих богів… Трясогуз неохоче та
недовірливо, але все ж згодився піти з дітьми.
Довгим та важким було це сходження. Арка моста круто йшла вгору. У багатьох
місцях кам'яні брили повипадали, і там зяяли широченні провалля, крізь які далекодалеко внизу виднілася пінява води річки. Одного разу під аркою, під самісінькими
їхніми ногами, пролетів орел. Що вище вони підіймалися, то холодніше ставало
навкруги. Шалений вітер мало не збивав із ніг, і здавалося, що й сам міст здригається
від його могутніх поривів.
Нарешті мандрівники дісталися середини моста й побачили протилежний берег
річки, де, як їм здалося, пролягала вже знайома їм стара, збудована велетнями дорога,
що вела вдалечінь, кудись у гори. Подекуди каменів у бруку бракувало, а поміж інших
каменюк попроростали острівки зеленої трави. Цією дорогою назустріч подорожнім
скакали двоє вершників – обидва звичайного людського зросту.
– Не зупиняйтеся! Ідіть уперед, – попередив дітей простоквак. – У цих краях можна
зустріти як друга, так і ворога, але не можна показувати, що ми їх боїмося.
Коли мандрівці дісталися кінця моста й ступили на порослий травою берег,
вершники були вже зовсім поруч. Один із них – лицар у латах із голови до ніг та з
опущеним забралом, вбраний у все чорне – сидів верхи на вороному коні; на чорному
щиті його не було герба, а на вістрі списа не майорів стяг. Іншим вершником виявилася
жінка! Білий кінь під нею був таким гарним, що хотілося поцілувати його в писок та
пригостити цукром. Але сама жінка – вона сиділа в дамському сідлі, вдягнена в довге
сліпучо-зелене вбрання, що розвивалося по вітру, – була ще гарнішою.
– Вітаю вас, др-р-рузі! – голосно промовила вона, чудово промовляючи "р", і голос її
пролунав, мов солодкий пташиний спів. – Серед вас я бачу зовсім юні обличчя, яким не
місце в цьому суворому краї.
– Може, й так, пані, – коротко й насторожено обізвався Трясогуз.
– Ми шукаємо зруйноване місто велетнів, – пояснила Джил.
– Зруйноване місто? – здивувалася пані. – Дивне місце ви шукаєте… І що ж ви
робитимете, коли його знайдете?
– Ми повинні… – почала була Джил, але її перервав простоквак.
– Прошу нас вибачити, пані, але ми не знайомі ані з вами, ані з вашим супутником –
бачиться, він не дуже-то й говіркий, чи не так? Тож, сподіваюся, що ви не образитися,
якщо ми не станемо обговорювати свої справи із незнайомцями. До того ж, здається,
збирається на дощ…
Пані розсміялася ніжним мелодійним сміхом – прекраснішого сміху годі було собі й
уявити:
– Що ж, діти, – промовила вона, – гідний вам трапився проводир – гідний і мудрий. І
я анітрохи не ображаюся на нього за його скритність. Але мені нічого приховувати. Я
не раз чула про місто велетнів, Ґрандес Руїнос, але де його шукати – про те мені не зміг
повідати жоден із перестрічних. Дорога, якою ви слідуєте, веде до міста та палацу
Харфанг. Там мешкають добрі велетні, що своєю незлобливістю, ввічливістю,
стриманістю і тактовністю відрізняться від своїх дурних, злих, диких та
неприборкуваних родичів із Вересилії, мов небо й земля. Може статися, що в палаці
вам вдасться щось дізнатися про те місто, може, – ні, та в будь-якому разі там на вас
чекають привітні господарі та затишна оселя. Було б розумно в них перезимувати, та,
якщо не бажаєте, лишіться хоча б на кілька днів погостювати та відпочити, зібратися із
силами. Там на вас чекає гаряча ванна, свіжа постіль та привітне вогнище, а неабиякі
страви, солодощі та напої будуть до вашого смаку чотири рази на день…
– Оце так справи! – вигукнув Бяклі. – Уявіть лише – знову опинитися на
м'якенькому ліжку…
– І скупатися у гарячій воді, – підтримала Джил. – Вважаєте, вони нас прихистять?
Адже ми для них зовсім чужинці.
– Скажіть їм лише, що Пані-в-Зеленому передає їм вітання та посилає їм двох милих
дітей із південних земель до свята осені.
– О, дякуємо, щиро дякуємо! – в один голос вигукнули діти.
– Але пам'ятайте: у який би день ви не дісталися дверей палацу, стукати треба
зрання, бо ворота замикають за кілька годин після полудня, і за звичаями замку, як би
хто сильно не стукав, дверей йому не прочинять.
Із сяючими очима діти ще раз подякували пані. Та у відповідь помахала їм рукою, а
простоквак скинув свій гостроверхий капелюх і стримано вклонився. Потім пані та її
мовчазний супутник скомандували коням, і ті, дзвінко стукаючи копитами по каменях,
попрямували мостом угору.
– Що ж, – задумливо промовив Трясогуз. – Багато я віддав би за те, аби дізнатися,
звідки й куди вона прямує. Чи не дивно зустріти таку пані в дикому краї велетнів? Ох,
не з добра те, не з добра, ось побачите.
– Щоб ти скис, знов ти за своє! – обурився Бяклі. – Як на мене, вона просто
дивовижна. А як подумаю про теплу кімнату та гарячу їжу… Сподіваюся, іти лишилось
недовго!
– Згодна! – рішуче підтримала його Джил. – А яке на ній розкішне плаття! А кінь –
просто диво!
– Байдуже, – не вгамовувався простоквак, – непогано було б розізнати про неї
якомога більше…
– Мені кортіло її розпитати, – зізналася дівчинка, – але я не наважилася. Та як я
могла – ти ж не дозволив ані слова про нас розповісти.
– Джил має рацію, – підтакнув Бяклі. – І чому тільки тобі знадобилося поводитися
так нелюб'язно та стримано? Вони що, тобі не сподобалися?
– Вони? – перепитав простоквак. – Хто – "вони"? Я бачив лише пані.
– Як? А лицаря? – здивувалася Джил.
– Якого лицаря? Я бачив тільки обладунки, – обізвався Трясогуз. – Чому він увесь
час мовчав?
– Мабуть, він занадто соромливий, – припустила Джил. – Чи, може, до всього
байдужий і йому б лише дивитися на неї та тішитися її ніжним голосом. Певно, якщо б
я була лицарем, я б так і поводилася.
– А мені ось цікаво дізнатися, кого побачиш, якщо підняти забрало, – зауважив
Трясогуз.
– Верзеш казна-що, – не витримав Бяклі. – Ти ж бачив його обладунки – хто ж їх
зможе на себе натягти, хіба як не людина?
– Як щодо скелета? – лячно захихотів простоквак. І, трохи поміркувавши, додав: –
Чи взагалі ніхто. Я маю на увазі ніхто з тих, кого можна побачити. Хтось невидимий.
– Годі нас страхати, Трясогузе, – здригнулася Джил. – Знов ти вигадуєш якісь жахи.
Звідки вони тільки беруться у твоїй голові?
– Не звертай на нього уваги! – вигукнув Бяклі. – Він завжди чекає на найгірше й
завжди помиляється. Краще помізкуємо, як нам скоріше дістатися до доброзичних
велетнів і палацу Харфанг. Хотів би я знати, чи далеко нам ще йти…
Суперечка їхня мало не обернулася першою з тих сутичок, які передрікав Трясогуз.
Не те щоб Джил і Бяклі не сперечалися до того, але тепер у них почалися зовсім уже
тяжкі непорозуміння. Трясогуз рішуче відмовлявся йти до Харфанга. За його словами,
мало того, що йому незрозуміло було, що мається на увазі під ""добрими" велетнями",
так ще й Аслан жодним словом не прохопився про те, аби шукати притулку у велетнів,
чи то добрих, чи то якихось інших. Але діти, що промерзли від холодного вітру та дощу,
снідали худючими дикими птахами, засмаженими на похідному вогнищі, а спали на
твердій вогкій землі, Трясогуза й чути не хотіли, твердо намірившись йти до добрих
велетнів. Врешті-решт Трясогузові довелося поступитися, але за однієї умови: він
змусив дітей пообіцяти, що без його дозволу вони ані словом не обмовляться ані про те,
що прийшли з Нарнії, ані про те, що шукають зниклого принца Риліана. Діти дали йому
обіцянку, і всі рушили далі.
Після зустрічі з таємничою пані йти стало зовсім важко – з двох обставин. Поперше, місцевість раптом стала зовсім непрохідною. Шлях пролягав нескінченними
вузькими ущелинами, що наскрізь продувалися немилосердим північним вітром, який
щораз дув мандрівникам просто в обличчя. Не було з чого розвести вогнище, ніде було
сховатися від вітру й негоди – навкруги не було жодної затишної ущелини на кшталт
тих, що були на пустищі. Земля була кам'яниста, від ходіння по ній боліли ноги, а
зранку після ночівлі ломило все тіло.
По-друге, які б у пані не були наміри, її розповідь про палац Харфанг мала згубний
вплив на дітей – тепер вони тільки й могли думати, що про теплу постіль та гарячу
ванну, смачну їжу й про те, як гарно буде знову мати дах над головою. Тепер вони ледь
згадували про Аслана та зниклого принца у своїх розмовах, а Джил уже не
повторювала знаки вранці та ввечері. Спочатку вона проговорювала сама до себе: "Я
така зморена, потім їх повчу", та невдовзі забула про них і думати. Здавалося б, думка
про близький відпочинок у затишному палаці мала підбадьорити дітей та надати їм
наснаги. Але вийшло навпаки: від жалю до себе діти стали зовсім похмурими,
образливими та дратівливими – до того ж ображалися вони не тільки одне на одного, а
й на Трясогуза.
Та нарешті одного дня вони добрели до місця, де круті скелі, що стискали всю
долину, закінчувалися, а замість них пролягали пологі схили, порослі хвойним лісом.
Придивившись, мандрівники зрозуміли, що гори лишилися позаду. Перед ними
розкинулася безлюдна кам'яниста рівнина. За нею, далеко-далеко попереду, виднілися
засніжені гірські вершини. Посеред цієї рівнини, просто в них перед очима, виростав
невисокий пагорб із пласкою верхівкою.
– Дивіться, дивіться! – несподівано загукала Джил, вказуючи кудись рукою. Усі
побачили вогні, що зірками сяяли на темному полотні гір, пробиваючись крізь
надвечірню напівтемряву. Вогні! То були не зорі, не вогнища, а яскраві вогники
освітлених вікон! Якщо вам ніколи не доводилося мандрувати дикими безлюдними
краями день за днем, тиждень за тижнем, навряд чи ви зрозумієте, які почуття
охопили в ту мить трьох мандрівників.
– Харфанг! – заволали діти, захлинаючись від радісного хвилювання.
– Харфанг, – похмуро повторив Трясогуз. І одразу змінився в голосі: – Дивіться,
гуси! Дикі гуси!
Миттю він зірвав з плеча лук і пустив стрілу, якою збив здоровенного гладкого
гусака. Дістатися до палацу в той день однаково було вже неможливо, тож мандрівники
розпалили вогнище та зготували собі добрячу вечерю. Їм було тепло та затишно, чого
не траплялося вже давненько. Коли вогнище згасло, їх охопив жахливий холод, такий,
що, прокинувшись вранці, вони побачили, як ковдри їхні закоцюбли на морозі.
– Нічого! – вигукнула Джил, пританцьовуючи на місці, аби загрітися. – Уж-ж-же
сьогод-д-дні на нас че-чекає гаряча ван-на!
Розділ 7
Таємничий пагорб
Похмурий то видався день, нічого й казати. У небі – жодного просвітку, над
головою – важкі хмари, готові вибухнути снігом; під ногами – мерзла земля, а над
землею дме льодяний вітер так, буцімто ладен шкіру з живого зідрати. Доплентавшись
до долини, мандрівники побачили, що стара дорога тут ще більш зруйнована, ніж у
горах. Тепер їм доводилося пробиратися по розбитих кам'яних плитах, протискуватися
поміж здоровенних валунів, дертися вгору по дрібному щебеню. Вони вкрай
вимучилися та зовсім позбивали ноги, але про відпочинок не могло бути й мови – холод
підганяв їх уперед.
Близької десятої ранку з неба впали перші сніжинки – вони лягали Джил на рукава
й не танули; хвилин за десять сипало вже рясно, за двадцять земля навкруги помітно
побілішала, а за півгодини навколо мандрівців затанцювала віхола, яка, судячи з
усього, могла тривати й увесь день. Сніг бив просто в обличчя, засліплюючи
подорожніх.
Аби зрозуміти, що трапилось далі, треба не забувати, що вони майже не бачили, що
коїться навкруги. Наблизившись до підніжжя невисокого пагорба, за яким вони вчора
ввечері побачили освітлені вікна, ніхто вже не міг розгледіти, яким був увесь пагорб, –
крізь снігову завісу вони ледь бачили за кілька кроків від себе, та навіть для того
доводилося видивлятися на всі очі. Нічого й казати, що йшли всі мовчки.
Біля підніжжя пагорба вони помітили щось схоже, якщо придивитися пильніше, на
здоровенні кам'яні куби. Але ніхто не придивлявся – дорогу мандрівникам перегородив
кам'яний карниз заввишки в людський зріст. Довгоногий простоквак легко здерся на
нього й допоміг залізти іншим. Карниз рівно встилав глибокий вогкий сніг, і,
здираючись нагору, діти вивалялися в ньому та змокли до рубця, чого не скажеш про
простоквака. Потім вони ще довгенько чвалали вгору крутим кам'янистим пагорбом,
коли дорогу їм перегородив другий карниз. Усього на шляху їх виявилося чотири, всі на
однаковій відстані один від одного.
Видершись на останній, вони зрозуміли, що дісталися вершини пагорба: якщо до
цієї миті він хоч трохи захищав їх від вітру, то тепер стихія накинулася на них з усією
люттю. Вершина пагорба була рівною, мов стіл, і вітер, не зустрічаючи ніяких
перешкод, дув із несамовитою силою. Багато де снігу не було зовсім – вітер не давав
йому впасти, підхоплював та шматтями кидав мандрівникам в обличчя. Клуби снігу
мчали по плато, ніби воно було вкрите льодом, бо земля тут була і справді гладенькою
та пласкою, мов крига на річці. На додачу плато вздовж і впоперек перерізували
загадкові рівчаки та насипи, що ділили його на здоровенні прямокутники та квадрати,
через які довелося перелазити, що було ой як нелегко, бо деякі з них завширшки
сягали кількох кроків, а заввишки – від двох ліктів аж до шести. З північного боку
кожного такого насипу лежали глибокі снігові замети. Тож, перетнувши насип,
мандрівникам доводилося плигати в ті замети й щораз вивалюватися у снігу та
вимокати дедалі дужче.
Насунувши на лоба каптур, заховавши занімілі руки під плащ та низенько
зігнувшись, навколо себе Джил краєм ока помічала інші обриси на цьому жахливому
плато: праворуч височіло щось схоже на фабричні димарі, ліворуч вона розгледіла
незвичну прямовисну скелю дивовижно симетричної форми. Але всі ті дива її
аніскільки не зацікавили, тож вона забула про них, щойно відвела погляд в інший бік.
Єдине, про що вона могла зараз думати, то про свої закоцюблі руки (і підборіддя, і вуха,
і ніс) та про гарячу ванну й теплу постіль у палаці Харфанг.
Раптом вона втратила рівновагу на льодяній гірці, подолала кроків із шість та із
жахом зрозуміла, що зісковзує кудись униз, у вузьку темну розколину, що, як їй
здалося, щойно розверзлася у неї під ногами. Мить – і вона опинилася на дні. Але на
дні чого? Вона не знала. Ця розколина була схожа на рів або траншею завширшки
кроків зо три. І хоч у перші хвилини дівчинка почувалася приголомшеною, щойно
отямившись, вона в першу чергу відчула полегшення від того, що вітер більше не дме
їй в обличчя, бо рів виявився доволі глибоким. Глянувши вгору, вона, звичайно,
побачила стривожені обличчя Бяклі та Трясогуза.
– Ти там не забилася? – голосно крикнув Бяклі.
– Певен, що заламала собі обидві ноги! – одразу ж припустив Трясогуз.
Джил звелася на ноги та відповіла їм, що ціла й неушкоджена, руки-ноги на місці,
але вилізти з ями сама вона не зможе.
– Що це за рівчак? – запитав Бяклі.
– Ще не знаю, – відповіла дівчинка. – Якась траншея. Або лаз. Або канава – пряма,
мов під лінійку зроблена.
– Ти диви, і справді! І тягнеться точнісінько на північ, – зорієнтувався Бяклі. –
Може, це якась дорога? Якщо так, то ми б сховалися від цього несамовитого вітру. А
снігу там багато?
– Майже немає. Гадаю, вітер переносить його над рівчаком.
– А що там далі?
– Почекайте хвилинку, піду подивлюся, – відгукнулася Джил та пішла вглиб.
За декілька кроків вона побачила, що траншея круто повертає праворуч. Про що
вона й сповістила своїх друзів.
– А що там, за поворотом? – не вгамовувався Бяклі.
Так вже склалося, що Джил до вихлястих переходів, темних підпіль та підземель
ставилася так само, як Бяклі до скелястих круч, – вони їй геть не подобалися. Дівчинка
не мала ні найменшого бажання завертати праворуч сама, особливо чуючи, як
Трясогуз розпинається позаду:
– Обережно, Поул! Зазвичай такі лабіринти ведуть до драконових печер! До речі,
тутечки, у країні велетнів, запросто можна зустріти велетенських жуків чи гігантських
черв'яків!
– Мені здається, що хід нікуди не веде, – обізвалася дівчинка, поспіхом вертаючись.
– Зараз я спущуся подивитися. Як це "нікуди не веде"? Що ти таке кажеш? – не
повірив Бяклі.
Він усівся на сніг на краю траншеї (до того часу всі вже так змокли, що на те й не
зважали), звісив ноги та зіскочив униз. Він проліз повз Джил, і, хоч вона не почула від
нього ані слова, дівчинка здогадалася, що він вважає її боягузкою. Вона пішла слідом
за ним, крок у крок, але обігнати його не намагалася.
Однак на дітей чекало розчарування. Повернувши ліворуч, вони пройшли декілька
кроків та побачили, що дорога ділиться надвоє: головна траншея вела далі в тому ж
напрямку, а від неї відходила інша, що круто звертала праворуч. Подивившись
праворуч, Бяклі вимовив:
– Туди йти марно – вона приведе нас назад, на південь, – та покрокував уперед, але
за декілька кроків траншея знов повертала на південь, і дороги вперед не було.
– Усе марно, – пробурмотів Бяклі. – Треба повертатися.
Джил, не гаячи часу, повернулася та повела їх назад. Діти дісталися до місця, де на
них чекав простоквак, і той легко витяг їх на поверхню.
То було просто жахливо – знов опинитися на льодяному вітрі! Унизу, у вузькому
рівчаку, майже зігрілися їхні відмерзлі вуха, там можна було без зусиль роздивлятися
навкруги та легко дихалось; можна було навіть розмовляти одне з одним, не
підвищуючи голосу… А потім – знов оці страждання! Стало ще гірше, ніж раніше. І
саме в цю мить Трясогуз спитав:
– Джил, ти ще пам'ятаєш знаки? Що ми зараз повинні зустріти?
– Трясогузочко, хіба тепер час думати про оті знаки? Грець із ними, ходім скоріше
вперед! – розсердилася Джил. – Здається, треба промовити ім'я Аслана, та я не
збираюся нині читати їх напам'ять!
Як бачите, вона помилилася і переплутала послідовність знаків. Це трапилося
тому, що вона вже давно не повторювала їх перед сном. Вона, звісно, змогла б їх
пригадати, якби напружила пам'ять, але вже не могла переповісти їх гладесенькорівнесенько, як уміла раніше, та ще й у правильній послідовності. Запитання Трясогуза
розсердило її тому, що насправді вона була невдоволена сама собою за те, що не дужето й пам'ятала, чого саме її навчав Лев. Із прикрощів та ще від холоду та втоми вона
сказала: "Грець із ними!", хоча насправді мала на увазі зовсім інше.
– Ти певна, що наступним іде оцей? – не вгамовувався Трясогуз. – Щось я
сумніваюся. У мене в голові все змішалося… що й не дивно. Послухай! Цей пагорб, це
плато на вершині – вони мені здаються вельми дивними… Гадаю, треба зупинитися та
придивитися краще! А ти помітила…
– Скільки можна?! – скипів Бяклі. – Ти що, збираєшся насолоджуватися краєвидом?
Ходімо, Асланом тебе прошу!
– Дивіться, дивіться! – заволала зненацька Джил та тицьнула кудись рукою.
Трясогуз із Бяклі перевели погляд – і завмерли. Трішки далі на північ та набагато
вище пагорба, де вони стояли, рядком світилися вогники. Цього разу, на відміну від
останнього, їм вдалося розгледіти, що то горять світлом вікна: деякі маленькі, мов у
затишних спальнях, а деякі великі, які бувають у парадній залі, де в каміні гуде вогонь,
а на стіл подають смачний гарячий суп та пахку печеню.
– Харфанг! – вигукнув Бяклі.
– Усе то, звичайно, добре, – знов почав Трясогуз, – але все ж я…
– Годі тобі базікати! – різко урвала його Джил. – Пам'ятаєте, що казала пані? Вони
дотемна зачиняють ґрати! Ми обов'язково маємо встигнути. Якщо ґрати замкнуть і нам
доведеться ночувати в таку негоду надворі, ми змерзнемо й загинемо!
– До ночі ще далеко… – спробував встромити хоч слівце простоквак, та його знов
перервали.
– Ходімо скоріш! – в один голос вигукнули діти і щодуху побігли вперед ковзким
плато. Трясогуз поспішив за ними, все ще намагаючись їм щось роз'яснити, але знов
вітер стьобав по обличчю, і, навіть якби вони намагалися, все одно його не почули б. А
вони й не намагалися. Вони вже уявлялися собі гарячу ванну, теплу постіль та щедру
вечерю, а за цим думка про те, що вони не встигнуть до того, як ґрати замкнуть, була
просто нестерпною.
Але хоч як діти не поспішали, минуло чимало часу, доки вони перетнули плато та
досягли протилежного схилу. Їм довелося спуститися кількома кам'яними карнизами
(такими самими, якими вони підіймалися на південному схилі), та ось нарешті пагорб
лишився позаду й вони побачили перед собою стіни Харфанга.
Він стояв на високій горі та, попри численні башти та башточки, був скоріш схожим
на величезний дім, аніж на палац. Добрі велетні, вочевидь, не чекали на ворожі
напади. На стінах діти примітили вікна, розташовані зовсім низько до землі, чого не
могло бути у справжніх фортецях. Назовні виходили багато чудних маленьких дверцят,
тож із палацу можна було вийти, оминаючи внутрішнє подвір'я. Діти відразу
повеселішали. Палац мав вигляд привітного й зовсім не страшного.
Висока круча, на якій він стояв, спочатку здалася дітям нездоланною, та вони
вчасно примітили гарне для сходження місце, і дорога вивела їх точнісінько до входу.
За день вони так стомилися, що сходження видалося їм нестерпним. Джил зовсім
відмовилася йти, і останню сотню кроків Юстасу та Трясогузові довелося тягти її мало
не на собі.
Та ось, зрештою, перед ними постала в'їздна брама. Опускні ґрати були підняті,
ворота – прочинені.
Якими б змореними вони не були, але постукати у двері до велетнів їм було боязко.
Як не дивно, а найхоробрішим, попри його слова, виявився Трясогуз.
– Уперед, сміливіше! – підбадьорив він дітей. – Як би вам не було боязко – не
показуйте. Нашою найбільшою помилкою було вже те, що ми взагалі вирушили в цю
подорож. Тож, якщо ми вже прийшли сюди, вище носа!
Із цими словами він твердим кроком підійшов до брами, став під аркою, аби його
було чутніше, та голосно закричав:
– Агов! Вартові! Відчиняйте! Мандрівники шукають притулку!
Чекаючи на відповідь, він зняв свого гостроверхого капелюха та почистив його від
снігу.
– Слухай-но, Джил, – зашепотів Бяклі, – може, він і скиглій, але хлопець хоч куди.
Та й не боягуз!
У цю мить двері відчинилися та з'явився вартовий. Сніг заграв червоними
відблисками полум'я, що палало в каміні. Джил прикусила губу, аби не cкрикнути: на
їхні крики вийшов невеликий велетень. Він був, мабуть, вищий за яблуню, але нижчий
за телеграфний стовп, рудий-рудісінький, у дубленій курточці, обвішаній металевими
цяцьками, що робило її чимсь на кшталт кольчуги. Із коротеньких штанів стирчали
волосаті ноги, взуті у щось схоже на сандалії. Він подивився зверху донизу та гортанно
засміявся, розглядаючи Трясогуза.
– Ти ба! І як же зветься ця диковинна тваринка?
Набравшись сміливості, Джил звернулася до велетня:
– Добрий день! – з усієї сили прокричала вона, дивлячись знизу вгору. – Пані-вЗеленому надсилає повелителю добрих велетнів свої вітання та направляє двох дітей та
простоквака на ім'я Трясогуз до свята осені! Якщо, звичайно, це не спричинить вам
клопоту, – додала вона.
– А-а! – гримнув вартівник. – Так це інша справа, заходьте, прошу! Зачекайте тут,
доки я доповім про вас його величності… – Він зацікавлено подивився на дітей. –
Обличчя сині… – задумливо промовив він. – Ніколи б не подумав. Який дивний колір. Та
байдуже, і такий згодиться. Одне одному ви, певно, здаєтеся красенями. Як воно
говориться: жаба жабі люба.
– Це ми від холоду посиніли, – пояснила Джил. – Зазвичай ми іншого кольору.
– Хех, то заходьте грійтеся. Проходьте, комашечки, – ще раз запросив вартівник.
Мандрівники попростували за ним у помешкання. Величезні двері зачинилися за
їхніми спинами з таким зловісним гуркотом, що перелякали не на жарт; але вони
одразу ж про все те забули, щойно побачили те, про що мріяли вже кілька діб, –
вогнище. Вогнище в каміні! І який-но у ньому палав вогонь! Шість дерев із кроною та
корінням палало у величезному каміні, та так, що наші друзі ближче ніж за п'ять
кроків і підійти не наважувалися, аби не ризикувати своїм життям. Вони примостилися
на гарячій кам'яній підлозі настільки близько, наскільки терпілося, і полегшено
зітхнули.
– Гей, хлопча! – звернувся вартівник до іншого велетня, котрий, сидячи в закутку
кімнати, так витріщився на мандрівників, що його очиці майже повилазили. – Хутко
йди до замку та скажи їх величності от що…
І він переказав усе, що розповіла йому Джил. Затим молодий велетень, іще раз
подивившись на гостей, гучно розсміявся та вийшов.
– Агов, жабенятко, – звернувся вартовий до простоквака, – ти чого скис? Ти маєш
такий вираз, нібито проковтнув вонючика. Може, зігріємось? Я маю на увазі… – І він
витяг звідкись темну пляшку, майже таку саму, як і в Трясогуза, тільки разів у
двадцять більшу. – О-хо-хо, – замислився велетень, – келиха я тобі не дам, бо він тебе
звалить. Е-хе-хе… ось ця сільничка – те, що потрібно! Саме по тобі буде! Тільки в палаці
про це анічичирк! А королівське срібло, здається, не про вас, та в тому не моя вина.
Сільничка була не схожа на наші – вона була вужча, вища, і з неї вийшов гарний
келих для простоквака. Велетень налив у нього чогось із пляшки й поставив на підлогу
поряд із Трясогузом. Діти очікували, що той відмовиться (із його-то недовірою до
велетнів, хоч якими вони не були б добрими), та Трясогуз пробурмотів собі під носа:
– Запізно вже думати про обережність – ми вже тут і двері за нами зачинені.
Він жадібно нюхнув напій, із присвистом потягнувши носом.
– Запах нічого такий, – кивнув він. – Але це ні про що не свідчить. Треба
скуштувати.
І він хильнув із сільнички.
– І на смак нічого. Але з одного ковтка усяке може здатися. У всьому потрібна
точність, – і він зробив іще ковточок. – М-м-м… – замислено промукав Трясогуз. – А чи
воно все таке? – І знов хильнув із посудини. – Буцімто, так… Чи, може, на дні виявиться
щось гидке?
І простоквак випив усе до дна. Потім, облизуючи губи, звернувся до дітей.
– Розумієте, ця дегустація – то таке собі випробування. Якщо мене скорчить чи я
лусну, або обернуся ящером чи ще кимось – тоді їм довіряти не можна! Вам те одразу
стане зрозумілим.
Але велетень, що, звичайно, нічого не почув зі свого зросту, громовито зареготав та
промовив:
– Слухай-но, жабеня, бачу, ти реальний чолов'яга! Ви бачили, як він припадав до
склянки!
– Я не чолов'яга. Не л-людина… Простоквак, – заперечив Трясогуз, чомусь не
зовсім впевненим голосом. – Я не ж-ж-жабеня… Я… Я… простоквак.
Тут двері відчинилися й у приміщення увійшов молодик – він повернувся з палацу.
– Вони повинні негайно прибути до тронної зали.
Діти підвелися, а Трясогуз лишився сидіти біля вогнища, тихо промовляючи:
– Простоквак, простоквак. Вельми поважний простоквак. Вель… ми шановний
простоквак. Простоквакний вельмишан…
– Проведи-но їх, хлопче, – наказав вартівник молодому велетню. – А жабеня краще
понеси на руках – він хильнув трохи зайвого.
– Зі м-м-мною усе г-г-гаразд, – Трясогуз ледь вимовляв слова. – Я не жабсь, я… я…
простоквакний вельмишан.
Не зволікаючи, молодий велетень підхопив його з підлоги однією рукою, а іншою
махнув дітям, аби йшли за ним. Велетень вийшов із приміщення і попрямував через
двір, а наші мандрівники щосили намагалися не відставати. Треба сказати, зовні вони
мали досить жалюгідний вигляд, особливо Трясогуз. Стиснутий поміж долонями
велетня, він розмахував руками та пручався, від чого справді скидався на жабу. Та
дітям було не до нього: серця їхні закалатали швидше, бо невдовзі вони переступили
поріг палацу. Потім вони довго йшли якимось переходами – майже бігцем, аби встигти
за велетнем, – і ось нарешті, кліпаючи очима від яскравого світла, побачили, що
потрапили у величезну залу, де в каміні гудів вогонь і сяяли безліч світильників,
відблисками яких палахкотіла позолота на стінах та стелі. І праворуч, і ліворуч них
височіли розкішно вдягнені велетні, так багато, що й не перелічити; напроти з
протилежного кінця зали стояли два трони, на яких розташувалися дві гігантські
фігури – то були, як здогадалися діти, король із королевою.
От і все, що їм вдалося розгледіти, – кроків за п'ятнадцять від королівського трону
молодий велетень зупинився. Джил і Бяклі теж зупинилися та незграбно привіталися
(на жаль, в Експериментальній школі робити реверанси дівчаток не вчать). Велетень
тим часом опустив на землю Трясогуза, але той відразу ж упав на підлогу і,
напівсидячи, із розкиданими на різні боки руками та ногами, був незвичайно схожим
на величезного павука.
Розділ 8
Палац Харфанг
– Ну ж бо, Поул, починай, – прошепотів Бяклі.
А у Джил так пересохло в горлі, що, не в змозі вимовити ані слова, вона не вигадала
нічого ліпшого, аніж кивнути в бік Юстаса.
Присягаючись про себе, що він їй (а також і Трясогузові) цього ніколи не
пробачить, Юстас облизнув сухі губи та вигукнув, звертаючись до короля велетнів:
– З вашого дозволу, ваша величносте, ми передаємо вам вітання від Пані-в-
Зеленому! Вона запевняла нас, що ви залюбки матимете нас до свята осені!
Король та королева велетнів перезирнулися, кивнули одне до одного та якось дивно
всміхнулися, що зовсім не припало Джил до вподоби. Як на неї, король був набагато
привабливішим за королеву – мав гарну кучеряву бороду та прямий орлиний ніс і, як на
велетня, він був неабияк вродливим. Королева ж була неймовірно товстою, з подвійним
підборіддям та запливлим жиром обличчям, яке вона рясно припорошила пудрою – що
й взагалі видається не дуже спокусливим, а тим менше на обличчі вдесятеро більшому
за звичайне. Несподівано король висунув язика та облизнувся. Звичний жест, що
сполошив Джил, по-перше, своєю раптовістю, а по-друге, тим, що язик у короля був
надзвичайно червоний та довгий.
– Ох, які чудові малятка! – не втримала вигуку королева. ("Урешт-решт, може, вона
ще й нічого", – подумки вирішила Джил.)
– Не можу не погодитися… Діти й справді просто дивовижні! – кивнув король і
додав: – Ми раді вітати вас у нашому домі! Подайте-но мені ваші руки!
Він простяг свою велетенську праву руку – дуже чисту, з численними перснями на
пальцях, проте – оце жахіття! – зі страхітливо гострими нігтями, що більше скидалися
на пазури. Він був завеликим задля того, аби потиснути руку дитині; натомість йому
довелося потиснути їм лікті.
– А це що таке? – поцікавився король, вказуючи на простоквака.
– Вельмишан… – відповів Трясогуз.
– А-а-а!!! – заволала королева, підбираючи спідницю ближче до ніг. – Яке страхіття!
Воно живе!
– Він зовсім не страшний, ваша величносте, – поспішив запевнити її Юстас. –
Зовсім! Я впевнений, що, варто вам познайомитися поближче, – і він вам безперечно
сподобається!
Сподіваюся, ви не поставите хреста на Джил, якщо я скажу, що в цю саму мить
вона гірко розридалася. Її можна зрозуміти: її ноги та руки, та вуха, та ніс тільки-но
трохи відтанули; талий сніг стікав по її одежі; за цілий день у неї й крихти в роті не
було, а від довгої ходьби ноги боліли так, що вона відчувала себе неспроможною навіть
стояти. Між тим, своїми сльозами вона скоріш зарадила, аніж нашкодила, бо королева
негайно ж промовила:
– Ой-ой, бідолашне дитятко! Які ж ми нечемні, примушуємо наших гостей стояти!
Хутчіш, хто-небудь! Проводіть гостей! Напоїть, нагодуйте та приготуйте ванну.
Заспокойте маленьке дівча! Дайте їй льодяників, дайте їй ляльок, дайте їй
заспокійливого, дайте все, що їй тільки заманеться: гарячого молочного напою з
вином, драже, кексів із кмином, заспівайте їй колискову та потіште іграшками! Не
плач, маленька, а то на святі ти будеш ні на що не гідна…
Варто зазначити, що Джил неабияк обурила згадка про іграшки та ляльок; і, хоча
льодяники та драже самі по собі були ще зовсім нічого, вона все ж сподівалася, що її
нагодують чимось більш суттєвим. Дурні балачки королеви все ж мали неабияку силу:
велетенський камергер негайно підхопив простоквака й Бяклі, Люсі опинилася в руках
у так само велетенської фрейліни, і всіх їх рознесли по кімнатах.
Кімната Джил розмірами не поступалася невеличкій церківці та мала б досить
зловісний вигляд, коли б у каміні весело не палало багаття, а підлогу не застилав
товстий темно-червоний килим. І тут із нею почали траплятися справжні дива. Її
передали під опіку старої королівської няньки, що була, з точки зору велетнів,
маленькою бабцею, яку роки зігнули мало не вдвічі. На погляд звичайної людини ця
жінка-велетень була достатньо низькою, аби ходити по звичайних розмірів кімнаті, не
чіпляючись головою об стелю. Вона була надзвичайно вправною, хоча Джил була б
щаслива, коли б стара припинила клацати язиком та примовляти: "Оце так-так! Ось
воно якечки!" та "Ах, ти ж моя качечка!" або "Тепер із нами все гаразд, моя лялечко!"
Вона наповнила величезний таз гарячою водою та допомогла Джил у нього залізти.
Якщо ви вмієте плавати – а Джил вміла ще й як! – то немає нічого чудовішого за
велетенську ванну. Велетенські рушники, хоч вони й були трохи шорсткими та
грубими, теж виявилися дівчинці чудовими – їм не було кінця-краю, обертай навколо
себе хоч сто разів! А краще навіть не обертати, а просто розстелити перед вогнищем та
перекочуватися по них в усі боки. Коли Джил трохи обсохла, її одягли в усе чисте,
свіже та підігріте. Одежі були розкішні, хоча й трохи завеликі, і беззаперечно шиті на
людину, а не велетня. "Вочевидь, якщо Пані-в-Зеленому відвідує це місце, вони повинні
були звикнути до гостей нашого розміру", – вирішила Джил.
Невдовзі вона переконалася, що мала рацію: у кімнаті поставили стіл та стільці
звичайних людських розмірів і внесли такі ж звичайні виделки, ложки та ножі. Яке то
було неперевершене відчуття – опинитися нарешті в теплі та чистоті та присісти за
стіл. Босоніж вона пройшлася по товстому килиму, по литки втопаючи у м'якому ворсі
та даючи розраду своїм натрудженим ніжкам. На вечерю – гадаю, слушно назвати її
саме так, хоча було близько п'ятої вечора, – подали заправлений цибулею курячий
бульйон, гарячу запечену індичку, парний пудинг, печені каштани та стільки фруктів,
що їх було й не з'їсти!
Єдине, що докучало Джил, – то була няня, що тільки й робила, що входила та
виходила, і щоразу, коли вона входила, вона тягла з собою якусь чергову велетенську
іграшку – величезну ляльку, більшу за саму Джил, дерев'яного коня на колесах (кінь
розмірами не поступався слону), барабан, що був більше схожим на старовинний
газгольдер, та пухнатого ягня. То були грубо вирізані, недоладні іграшки, яскраво, але
якось недолуго розмальовані, й від одного їх вигляду в Джил псувався настрій. Вона раз
у раз повторювала няньці, що їй вони не потрібні, але та знай собі торочила:
– Ще чого! Вони тобі знадобляться, тільки-но ти відпочинеш, я у тому геть певна!
Хе-хе! А зараз, лялечко моя дорогоцінна, бігом до ліжка!
Як не дивно, але ліжко також виявилося не велетенським, а звичайним, і єдине, що
було в ньому незвичного, то балдахін – такі ще можна побачити у старовинних готелях;
у цій величезній кімнаті ліжко здавалося зовсім крихітним, та Джил забралася у нього
із превеликим задоволенням.
– Сніг ще йде, няню? – сонно запитала дівчинка.
– Ні, моя качечко, вже задощило натомість, – відповіла старенька. – Дощ змиє той
гидкий сніг. Люба моя лялечка зможе завтра вийти погратися надвір. – Із цими
словами вона зап'яла Джил ковдру та побажала їй на добраніч.
Гадаю, немає нічого більш неприємного, аніж поцілунок велетня. Джил гадала так
само, але заснула міцним сном, щойно її голова торкнулася подушки.
Дощ не припинявся весь вечір та ніч, б'ючись у замкові вікна, та Джил нічого не
чула, бо міцно проспала усю вечерю, і було вже далеко за північ, а вона все ще не
прокидалася. Настала найглухіша нічна година, коли всі поснули, весь палац затих і
лише миші неголосно шаруділи десь по закутках. Саме в цю годину Джил наснився сон.
Снилося їй, ніби прокинулася вона в цій самій кімнаті й бачить, що полум'я в каміні
майже догоріло й тільки вугілля ледь жевріє у пітьмі… У цьому неясному мерехтінні
видко величезну дерев'яну конячку на коліщатках. І раптом ця конячка сама по собі
котиться до неї по килиму й зупиняється в головах. Дивиться Джил на неї і бачить, що
то вже й зовсім не конячка, а лев – величезний лев, і навіть не іграшковий, а такий собі
справжній-справжнісінький, як той самий Лев, якого вона зустріла на краю провалля,
там, де скінчається світ. А кімната раптом наповнюється п'янкими солодкими
ароматами, але щось тривожить Джил, щось не дає їй спокою, мучить її смутне
відчуття чогось, а вона ніяк не може зрозуміти, що саме її крає, і сльози струмками
біжать по її обличчю та стікають на подушку. Лев велів їй повторювати знаки, а вона
геть про них забула! Її охоплює смертельний жах. А Аслан, широко роззявивши пащу,
бережно бере її в зуби (так обережно, що їй зовсім не боляче й вона відчуває на собі
лише його дихання) і несе до вікна, і змушує подивитися назовні. За вікном яскраво
світить місяць, і через усе небо, від краю до краю, а може, й через увесь Всесвіт горять
величезними літерами два слова: ПІД ЗЕМЛЕЮ. Потім усе блякне та немов
розчиняється, і, прокинувшись дуже пізно наступного ранку, вона навіть не згадала,
що їй снився такий дивний сон.
Вона вже прокинулася, встигла вмитися та одягтися і, сидячи перед каміном,
закінчувала снідати, коли нянька прочинила двері й промовила:
– Ось, моя лялечко, лише подивися-но, хто прийшов погратися із моєю красунею!
До кімнати увійшли Юстас із Трясогузом.
– Гей! Доброго ранку! – привіталася Джил. – Хіба це не смішно – я проспала годин
із п'ятнадцять! І почуваюся набагато краще! А ви як?
– Я теж, – кивнув Бяклі, – а от Трясогуз скаржиться, що в нього болить голова.
Овва! Подивися лише – у тебе коло вікна є місце для сидіння. Якщо на нього забратися,
можна подивитися, що коїться надворі…
Не зволікаючи, усі так і зробили. А Джил, щойно кинувши погляд за вікно,
вигукнула: "Який жах!"
За вікном яскраво світило сонце, і від снігу, окрім кількох білих острівців, не
лишилося ані сліду – усе позмивало нічним дощем. Унизу під ними чітко, мов на
типографічний карті, простягався той самий пагорб із пласкою верхівкою, яким вони
так важко блукали напередодні: звідси, зверху, з вікна палацу, його неможливо було
сплутати ані з чим – перед ними лежали руїни стародавнього міста велетнів. Як Джил
могла тепер бачити, воно було пласким, бо бруківка здебільшого збереглася, хоча
подекуди й зяяли ями. Те, що подорожні помилково прийняли за насипи, перетинаючи
пагорб уздовж і впоперек, насправді було залишками стін колись величезних палаців
та інших будівель. В одному місці збереглася майже неушкодженою ціла ділянка стіни
майже три сотні ліктів заввишки – саме її вони вчора прийняли за скелю. "Фабричні
димарі" виявилися гігантськими колонами, точніше, їхніми опорами. Чималі уламки
валялися навкруги, немов звалені кам'яні дерева. Кам'яні уступи, які забрали в них
стільки сил, коли їм довелося спускатися північним схилом пагорба, і – у тому не
доводилося сумніватися – такі ж уступи на південному боці були насправді руїнами
велетенських сходів. І на довершення картини через усю бруківку в центрі пагорба
тяглися букви, що складалися у два слова: ПІД ЗЕМЛЕЮ…
Троє мандрівників збентежено подивилися одне на одного, і Бяклі, коротенько
присвиснувши, озвучив те, що було в усіх на думці: "Ех, і як ми так, прогледіли! Другий
та третій знаки проґавили!" А Джил одразу ж пригадався її сон.
– Це все моя провина, – у розпачі промовила вона. – Я… я припинила повторювати
знаки кожну ніч. Якби я думала про них більше, то одразу ж здогадалася б, що це – те
саме місто, і ніякий сніг би мені не завадив!
– Моя провина ще важча, – похитав головою простоквак. – Я побачив… і майже
здогадався. Мені чомусь здалося, що те місце неабияк нагадувало зруйноване місто.
– Ти єдиний, кому нема в чому себе звинувачувати, – заперечив Бяклі. – Ти ж
намагався вмовити нас зупинитися.
– Виходить, погано намагався, – похмуро зауважив простоквак. – Мені завжди не
вистачає наполегливості. Я ж міг просто схопити вас за руки та втримати. Міг – а не
зробив…
– Правда в тому, – неголосно почав Бяклі, – що ми настільки захопилися спробами
знайти палац, що нас ніщо більше не турбувало. Принаймні мене так точно. Із тієї миті,
як ми зустріли на мосту пані з мовчазним лицарем, ми тільки про палац і думаємо і
майже зовсім забули про принца Риліана.
– Не здивуюся, якщо саме цього вона й домагалася, – насупився Трясогуз.
– Я ось чого ніяк не збагну, – звернулася Джил до супутників, – як ми могли не
побачити напис? Може, він з'явився лише минулої ночі? Чи міг він – я маю на увазі
Аслана – зробити цей напис вночі? Мені бачився такий дивний сон… – І вона
переповіла про все, що їй наснилося.
– О-о-о, який же я бовдур! – у розпачі вигукнув Бяклі. – Ми його бачили, бачили! Ми
ж заблукали в тому написі! Зісковзнули в літеру "Е" слідом за Джил, що туди
провалилася. Ось дивись: ти впала он там, де нижня рисочка веде на північ; ми пішли
нею в тому напрямі, повернули праворуч, дійшли до перехрестя, звідки відходив ще
один поворот правіше – то середня рисочка, але вирішили йти прямо, бачиш? Потім
знов звернули, цього разу праворуч, і йшли, йшли, доки не вперлися в стіну, після чого
повернули назад. Оце так дурні! – він із люттю вдарив по сидінню ногою і продовжував:
– Ні, Поул! Я знаю, що в тебе було на думці, бо я й сам думав так само: ти думала, що
гарно було б, якби Аслан залишив знаки на руїнах уже після того, як ми пройшли повз
них. Якби то було так – провина була б його, а не наша. Зручно вийшло б, чи не так?
Ач, ні! Винуваті ми самі! Він лишив нам чотири знаки, трьома з яких ми вже
знехтували!
– Ти маєш на увазі, я знехтувала, – покірно додала Джил. – Твоя правда. Я все псую
від самого початку, з тієї миті, як ти привів мене сюди. Та все ж, як би мені не було
гірко і прикро, треба думати, що ж робити далі. Що він хотів цим сказати? Що означає:
"під землею"? У цьому ж нема ніякого сенсу!
– А як на мене, то є, – заперечив Трясогуз. – Це означає, що ми повинні шукати
принца під зруйнованим містом.
– Але як? – не второпала Джил.
– У тому й заковика, – задумливо промовив простоквак, потираючи свої великі
жаб'ячі долоні. – І як нам те зробити? Звичайно, якщо б ми зосередилися подумки на
завданні, коли брели зруйнованим містом, що-небудь, але придумалось би – знайшлися
б якісь дверцята або печерка, або який-небудь хід, чи випадковий перехожий підказав
би нівроку, що нам робити, а може, і сам Аслан – хтозна, чом би й ні зрештою…
Вказівки Аслана жодного разу нікого не підводили. Але ось як прослідувати ними тепер
– ото вже слушне питання.
– Гадаю, нам треба просто повернутися назад, – запропонувала Джил.
– Просто, чи не так? – скептично перепитав Трясогуз. – Можемо для початку
спробувати відчинити он ті двері, щоб подивитися, як саме це просто.
Усі подивилися на двері й хутко зметикували, що жоден із них не зможе дотягтися
до ручки, а коли навіть і зміг би, то нізащо не спромігся б її повернути.
– Гадаєте, нас не випустять, якщо ми попрохаємо? – спитала Джил.
Ніхто не відповів, але всі подумали: "А що як ні?"
Думка ця неприємно їх вразила. Трясогуз був рішуче налаштований проти того, аби
відкриватися велетням і прямо звертатися до них із проханням, а діти дали йому слово
нічого тим не виказувати і, звичайно, порушити його не могли. Однак усі троє були
чомусь упевнені, що втекти із палацу вночі їм ніяк не вдасться: якщо вони
розбредуться по спальнях і опиняться за замкненими дверима, до ранку їм звідти не
вибратися. Звичайно, можна попрохати, аби дверей не зачиняли, але тоді велетні
могли запідозрити недобре.
– Наша єдина надія, – сказав Бяклі, – спробувати вислизнути по обіді. Хіба ж вдень
немає такої години, коли більшість велетнів сплять? Якщо ми зможемо вислизнути до
кухні, можливо, вийдемо через чорний хід.
– Не сказав би, що то чудова думка, – мляво зауважив простоквак, – та вибору в нас
немає…
До речі, якщо розібратися, то план Бяклі був не таким уже й кепським. Справді,
якщо хочеш непомітно вибратися із будинку, краще робити це вдень, а не вночі. Двері
й вікна в цю годину частіше за все лишають незамкненими, а, крім того, якщо тебе
застануть на гарячому, завжди можна вдати, ніби ти просто вийшов прогулятися (у
чому буде дуже важко переконати як велетнів, так і будь-кого з дорослих, якщо вони
спіймають вас у ту саму мить, коли ви вилазите крізь вікно у спальні о першій годині
ночі).
– Тоді ми повинні змусити їх відкликати стражу, – додав Бяклі. – Треба вдати, ніби
нам тут дуже подобається і ми залюбки залишимося до свята осені.
– Яке відбудеться завтра ввечері, – підхопив Трясогуз. – Я чув, як про нього
згадував один із велетнів…
– Ну, що ж… – підсумувала Джил. – Ми маємо вдати, ніби із нетерпінням чекаємо
свята, і без кінця розпитувати їх про те свято. Вони й так мають нас за дітлахів, тож це
нам неабияк на руку.
– Веселитися… – глибоко зітхнув Трясогуз. – Ось що ми повинні робити.
Веселитися. Бути безтурботними, мов нам море по коліно. Я вже помітив, що у вас,
молоді, ой як не завжди буває радісний вигляд. Вам слід пильно придивлятися до мене
й робити так, як роблю я. Я буду веселитися, ось так! – тут він скорчив міну, як у
мертвяка. – І пустувати, ось так! – додав він і зобразив понуре па. – У вас усе вийде,
тільки пильнуйте за тим, що і як я роблю. Бачте, вони вже вважають мене веселуном.
Знаю, знаю, ви вважаєте, що вчора я був трохи…теє… напідпитку, але можу вас
запевнити, що то все (або майже все) було чистим комедіантством. Мені чомусь
здалося, що певна частка облуди нам не завадить…
Згадуючи вже потім свої пригоди, діти ще довго не могли прийти до єдиної думки
щодо того, наскільки його слова відповідали дійсності. Але, слухаючи його тепер, вони
ані краплі не сумнівалися, що він сам вірить у те, що говорить.
– Ну, гаразд. Веселитися – так веселитися! – вигукнув Бяклі. – Та перш за все
потрібно, аби хтось таки відчинив ці двері. І, доки ми будемо пустувати та розважатися,
треба якомога більше дізнатися про цей палац.
На щастя, в ту саму мить двері прочинилися і до кімнати метушливо ввалилася
нянька.
– Ах ви ж мої лялечки! А чи не хочете ви піти й подивитися, як король, а з ним і
увесь його почт, збираються на полювання? То таке дивовижне видовище, вам
обов'язково сподобається!
Повторювати вдруге їй не довелося – не гаючи часу, друзі прошмигнули повз неї та
першими-ліпшими сходами спустилися вниз, де сурмили мисливські ріжки й чувся
собачий гавкіт. За кілька хвилин вони опинилися у внутрішньому дворі. Велетні вже всі
зібралися. Треба зауважити, що полюють вони пішки, бо в цій частини світу не
водяться велетенські коні, тому їхній виїзд – чи, краще, вихід? – дещо схожий на
полювання на зайців. Коли Джил зрозуміла, що коней не буде, вона спершу гірко
розчарувалася, бо була певна, що величезна тучна королева нізащо не побіжить із
собаками пішки, а скоріше стирчатиме цілий день у палаці, що не входило у плани
мандрівників. Та невдовзі вона побачила, як королеву посадили у щось на зразок
паланкіна, який несли на плечах шестеро молодих велетнів. Дурна товстуха одяглася в
усе зелене, а на боці в неї висів мисливський ріг.
На дворі зібралося велетнів із двадцять, а може, й тридцять, із королем включно.
Усі в доброму гуморі в очікуванні полювання базікали та реготали так, що можна було
й оглухнути. А внизу, приблизно нарівні з Джил, снували туди-сюди собаки: вони
махали хвостами, гавкали, трясли головами так, що слина розліталася в усі боки,
повискували й тикалися мордами в руки дітей. Трясогуз саме взявся напускати на себе
веселий і грайливий вигляд (якби велетні надумали придивитися, то такою міною він
точно б усе зіпсував), коли Джил, старанно зобразивши свою найчарівнішу та
найнепереборнішу, по-дитячому щиру усмішку, підбігла до паланкіну королеви і,
закинувши голову, щосили прокричала:
– Ваша величносте, ви ж нікуди не збираєтеся, правда? Ви повернетеся?
– Авжеж, моя люба, – відповіла королева. – До вечора обов'язково повернуся.
– Як чудово! – мало не заплескала в долоні Джил. – А ми ж підемо завтра на свято,
правда? Так уже кортить на ньому побувати! У вас тут так гарно. Можна ми оглянемо
палац, доки ви будете на полюванні? Будь ла-а-асочка!
І королева погодилася, хоча слів її було не розібрати – вони потонули в гучному
реготі її почту.
Розділ 9
Важлива новина
Потім усі визнали, що Джил того дня була просто молодчина. Ледве король і
супровід його особи відбули на полювання, вона заходилася оглядати замок і ну
чіплятися до всіх із запитаннями, та все це робила так простодушно і по-дитячому, що
нікому і в голову не прийшло запідозрити, що вона прикидається. І хоча язичок її
працював без зупинки, навряд чи можна було сказати, що вона говорила – ні, вона не
говорила, а молола нісенітниці, точила теревені, клепала язиком і по-дурному хихотіла
та підхихикувала. І всім говорила милощі: і пажам, і камердинерам, і покоївкам, і
фрейлінам, і старим велетням-придворним, чиї мисливські втіхи відійшли в минуле.
Вона покірно дозволяла себе цілувати й цьомкати, гладити величезними лапищами
чималій кількості велеток, багато з яких, здавалося, жаліли її і називали "сердешною
крихіткою", втім, не пояснюючи чому. Особливо подружила вона з кухарем і випитала
надзвичайно важливу річ: виявляється, з посудомийні йде чорний хід, через який
можна вийти із замку, минаючи внутрішній двір і величезну палацову браму з будою
сторожі. На кухні вона вдавала із себе скупердягу й з'їла геть усе, що кухар і
посудомийки з такою насолодою нашкребли для неї. А ось нагорі у фрейлін вона
допитувалася, у яке вбрання на завтрашнє свято її вдягнуть, як довго їй дозволять
сидіти за столом і чи буде вона танцювати з дуже, ну просто дуже маленьким
велетенчиком. Після чого (коли вона опісля згадувала, її всю просто обсипало жаром)
вона схиляла голівку на плічко в тій пришелепкуватій манері, яка так подобається і
дорослим, і велетням, стріпувала кучериками, нетерпляче потирала ручки й
вигукувала: "Ах, як шкода, що ще не настав завтрашній вечір, правда? Як по-вашому,
це буде незабаром?" І все велетки говорили, що вона просто чудо, а не дитина, а деякі з
них підносили до очей неймовірних розмірів носовички, наче не в силах були
утриматися від сліз.
– У цьому віці вони такі славні лялі, – сказала одна велетка інший. – Як подумаєш,
навіть шкода стає…
Бяклі та Трясогуз теж старалися щосили, та в дівчаток такі хитрощі виходять куди
краще, ніж у хлопчиків. Та навіть у хлопчаків це виходить краще, ніж у простокваків. А
за обідом сталося таке, від чого всім трьом якнайшвидше захотілося дременути з цього
замку. Обідали вони у великій залі за окремим маленьким столиком біля каміна. А в
двадцяти кроках від них за величезним столом бенкетували шестеро старезних
велетнів і велеток похилого віку. Вони так гомоніли, і голоси їхні долинали з такої
височини, що діти незабаром звикли до цього й уже не помічали, як не помічаєте і ви
гудки машин та дзвін трамваїв за вікном. Їли діти холодну відварну оленину – страву,
яку Джил раніше ніколи не куштувала, і вона їй припала до смаку. Аж раптом до них
обернувся Трясогуз і обличчя його настільки зблідло, що цю блідість можна було
розгледіти навіть крізь болотний від природи колір його обличчя. Він прошепотів:
– Не їжте більше ні шматочка.
– А що трапилося? – запитали тихо діти.
– Хіба ви не чули, про що щойно говорили велетні? Один сказав: "Яке ніжне м'ясо у
цього оленя!" А інший зауважив: "Виходить, він був брехуном, цей олень". "Чому?" –
здивувався перший. "А тому, – відповів йому другий, – що, кажуть, як його зловили, він
просився: "Не вбивайте мене! Я не смачний. Я дуже твердий"".
Якусь хвилину у Джил в голові ніяк не вкладався весь страшний зміст цих слів, та
коли очі в Бяклі від жаху округлилися і він видушив: "Виходить, ми їмо розумного
оленя!" – до неї нарешті дійшло.
Звичайно, слова ці подіяли на них по-різному. Оскільки Джил у цьому світі була
вперше, то їй просто стало шкода бідного оленя, і вона про велетнів, які вбили його,
подумала, що вони все-таки безсердечні. Бяклі ж бував у цьому світі колись і дружив
принаймні з одним таким звіром, тому, почувши про це, він жахнувся, як жахнулися б і
ви, почувши про вбивство. А ось Трясогузу (як всякий простоквак, він народився в
Нарнії) стало гидко – його знудило, як знудило б і вас, дізнайся ви, що їсте чоловічину.
– Ми накликали на себе гнів Аслана, – сказав він. – Ось що буває, якщо не
дотримуєшся заповітних знаків. Напевно, тепер над нами тяжіє прокляття. Ах, якщо б
можна було взяти і встромити собі в серце цього ножа!
І поступово навіть Джил уже дивилася на події очима простоквака. Як би там не
було, а до їжі ніхто з них більше не торкнувся. А тільки-но їм здалося, що небезпеки
немає, вони навшпиньки вийшли із зали. А час наближався до тієї години, коли вони
надумали втікати, от вони дедалі більше й більше непокоїлися – тинялися коридорами
й чекали, поки все стихне. А велетні пообіді ще довго сиділи за столом, і один лисий
велетень розповідав якусь історію. А коли все це закінчилося, наші мандрівники
кинулися в кухню. Але там досі було багато велетнів, принаймні в посудомийні, де вони
мили посуд і прибирали. Справжньою мукою було чекати, допоки велетні-кухарчата
закінчать порядкувати і, по черзі витерши руки, підуть собі геть. Нарешті в приміщенні
залишилася лише одна стара велетка. Вона все товклася, все поралася, щось терла,
щось шкребла… і врешті-решт наші мандрівники з жахом зрозуміли, що вона нікуди і
не збирається йти.
– Ну, милі, – звернулася вона до них. – Ось начебто і все. А чи не попити нам чаю?
Поставимо чайник, вода скоро закипить, і ми з вами поп'ємо справжнього чаю повелетеньськи. А я поки… кхе-кхе… перепочину. Ви ж будьте слухняні дітки, сходіть у
посудомийню й перевірте, чи відчинені задні двері.
– Еге ж, відчинені, – повідомив їй Бяклі.
– От і добре. Я завжди залишаю їх відчиненими. Для кицьки.
З цими словами вона всілася на стілець і суто по-велетськи закинула ноги на інший.
– А здрімну-но я, мабуть, – солодко позіхнула велетка. – Тільки б ці кляті мисливці
не заявилися занадто рано.
Коли вони почули слово "здрімну", то настрій у них різко поліпшився, але, коли
вона згадала слова "мисливці" і "заявилися", він знову впав.
– А коли вони зазвичай повертаються? – запитала Джил.
– Хто його знає, завжди по-різному, – знизала плечима велетка. – Ну, от що, мої
милі, ідіть собі і… щоб тихо, як мишки…
Вони відійшли в дальній кут кухні й готові були прошмигнути в посудомийню, та
велетка сіла, розплющила очі й давай відганяти муху.
– Не треба поспішати, поки вона не закуняє велетенським сном, – прошепотів
Бяклі. – Інакше можна все зіпсувати.
Тому вони скупчилися, притулившись одне до одного, у кутку кухні, вичікуючи і
спостерігаючи. Від думки, що мисливці можуть повернутися будь-якої миті, ставало
моторошно. А ця велетка була якась неспокійна – може, що наснилося. Щоразу, коли їм
здавалося, що вона нарешті заснула, велетка починала підозріло вовтузитися.
"Це нестерпно", – подумала Джил і, щоб відволіктися, стала оглядатися на різні
боки. Прямо перед нею стояв чистий широкий стіл. На ньому були два глибоких дека
для пирогів, а поряд із ними лежала розгорнута книжка. Звичайно ж, це були
велетенські дека, і Джил подумала, що вона прекрасно могла б лягти в один із них. І
вона вилізла на лавку біля стола, аби зазирнути в книжку, і прочитала таке: "…ФАЗАН:
Існує багато різних способів приготування цієї дичини, що має чудовий смак…"
"А-а-а, це книга про смачну і здорову їжу", – подумала Джил без особливої цікавості
й озирнулася на велетку. Очі в тієї були заплющені, та не було схоже, що вона міцно
спить. Тоді Джил знову взялася за книжку. Поради в книзі розміщувалися за абеткою, і
вже на наступному рецепті її серце похолонуло.
Цей рецепт був такий: "…ЧОЛОВІЧИНА: З давніх часів ці смачні дрібні двоногі
вважаються вишуканими делікатесом для справжніх гурманів. Їх традиційно готують
на свято осені й подають між рибою та м'ясом. Готується ж вона так…"
Читати далі було несила. Вона обернулася. Велетка досі не спала – її мучив напад
кашлю. Джил підштовхнула ліктем Бяклі та Трясогуза й кивнула на фоліант. Вони теж
видерлися на лаву й схилилися над величезними сторінками. Бяклі ще читав про те, як
готують чоловічину, коли Трясогуз кивнув на сусідній рецепт. Там було написано таке:
"ФІЛЕ ІЗ ПРОСТОКВАКА БОЛОТНОГО: Окремі фахівці не рекомендують велетням
вживати в їжу простокваків, бо вони напів'їстівні та малопоживні, костисті й тхнуть
тванню. Присмак твані, однак, можна усунути. Для цього…"
У цьому місці Джил підштовхнула ногою простоквака й Бяклі, і всі дружно
озирнулися на велетку. Рот у тої розтулився, а з носа долинув звук, який видався їм
солодше всякої музики: велетка захропіла. Тепер головним було навшпиньки пройти на
посудомийню, та так, щоб не зірватися на біг, і, затамувавши дух (бо в посудомийні
велетнів стоїть жахливий сморід), вибратися на вулицю під похмуре небо зимового дня.
І ось нарешті вони опинилися біля звивистої стежки, яка круто вела униз. І – на щастя –
із потрібного боку від замку, тому що вдалині виднілися руїни міста Ґрандес Руїнос. А
вже за кілька хвилин наші втікачі крокували битою дорогою, що тягнулася від
фортечних воріт униз. Дітей і простоквака добре було видно з усіх вікон на цьому боці
замку. І коли б цих вікон було одне чи два, ну, у найгіршому разі, п'ять, – тоді можна ще
сподіватися, що в ці вікна ніхто не вигляне. Та цих вікон виявилося швидше п'ятдесят,
ніж п'ять. До того ж втікачі побачили, що вздовж дороги, якою вони йдуть, як і взагалі
скрізь між замком та руїнами міста, ніде сховатися не те що їм, а навіть миршавій
лисиці: скрізь з-під снігу стирчала лише суха торішня трава та брукове каміння. Більше
того, на дітях тепер була одежа, яку напередодні їм дали велетні (Трясогузу нічого не
підійшло, і він залишився у своєму). Джил одягнули в сукенку яскраво-зеленого
кольору (про такий колір ще кажуть "отруйно-зелений"), задовгу на неї, а зверху
начепили червону пелеринку, оторочену білим хутром. А Бяклі вбрали в червоні
панчішки, синій каптанчик, такий самий синій плащик і в капелюх із пір'ям і
оперезали мечиком із золотим держаком.
– Гарні у вас шати! Любо-дорого подивитися, – уїдливо шпигнув їх Трясогуз. – А
точніш, барвисті. Так на снігу кидаються в очі, що навіть найгірший у світі лучник не
схибив би в жодного з вас. До речі, про лучників. Ми з вами ще наплачемося, що не
прихопили луки. І ці шати ваші, напевно, зовсім не гріють, – змінив він прикрість на
співчуття.
– Угу, я вже замерзла, – поскаржилася Джил. Якихось кілька хвилин тому, коли
вони були на кухні, їй здавалося, що варто їм тільки вибратися із замку, і все – вони
втекли. Але тепер вона збагнула, що найнебезпечніше ще попереду…
– Спокійно! Спокійно! Не озиратися! – попередив Трясогуз. – І надто швидко йти
теж не можна. Ні в якому разі! Тим більше не можна бігти. Усе має видаватися так,
ніби ми на прогулянці. Тоді, якщо хто нас і побачить, не зверне уваги. А почнемо
метушитися – відразу про все здогадаються. І нам кінець, пиши пропало…
Руїни міста виявилися далі, ніж спочатку здалося Джил. Та крок за кроком місто
наближалось. Раптово долинув скажений рев. У Бяклі й Трясогуза аж мороз поза шкіру
пробіг. А Джил, якій цей звук не був знайомий, запитала:
– Що це?
– Ріг. Це мисливці, – прошепотів Бяклі.
– Але однаково бігти не можна, – нагадав Трясогуз. – Не можна, поки я не скажу.
Цього разу Джил волею-неволею озирнулася. Там, за якусь тисячу людських кроків
від них – ззаду та зліва – були мисливці. Та наші втікачі стрималися та на біг не
перейшли. Зненацька загриміли голоси велетнів, почувся велетенський гомін, гикання
й улюлюкання.
– Нас помітили! Біжимо! – скомандував простоквак. Джил підібрала свої довгі
спідниці (а треба сказати, що бігати в таких – просто морока) і припустила чимдуж, та
так, що тільки п'яти заблищали. Так, поза всяким сумнівом, їм загрожувала смертельна
небезпека. Ось ззаду почувся гавкіт псиної зграї. Ось загуркотів голос короля:
– За ними! У погоню! Інакше завтра пиріг буде без начинки!
Плутаючись у сукні, Джил бігла остання. Вона спотикалася об каміння, волосся
лізло їй до рота, серце шалено калатало, і від бігу закололо в боці. А собаки підбігали
щораз ближче й ближче. Тепер їй довелося бігти вгору кам'янистим схилом, який
тягнувся до нижньої сходинки гігантських сходів. Що ж їм робити, коли вони добіжать
туди? Куди їм взагалі подітися, коли вони опиняться нагорі? Та про це вона поки не
замислювалася. Вона просто мчала, мов зацькований звір, і доти, доки за нею гналися
собаки, вона має бігти, бігти, поки не звалиться з ніг… Першим до нижньої сходини
добіг Трясогуз. Тут він зупинився, мигцем озирнувся і шмигнув у нірку – а може, і не
нірку – під цією самою сходинкою. Тільки блиснули його п'яти на довгих ніжках,
тонких, як у павучка. Бяклі без зайвих роздумів пірнув слідом. І лише за хвилину
прибігла захекана Джил. Від утоми вона ледве трималася на ногах. Проте залізати в цю
нірку не поспішала – було щось відразливе в цій дірі, навіть не дірі, а щілині між
камінням і землею, ліктів два завширшки і навряд чи більше за лікоть заввишки. Треба
було кинутися на землю долілиць і забиратися поповзом. Але хіба те зробиш миттю?
Тому Джил не сумнівалася, що, перш ніж вона туди залізе, собачі зуби вчепляться їй у
литку.
– Швидко! Подавай каміння! Закладай дірку! – пролунав поряд із нею в темряві
голос простоквака. Усередині було темно, аж чорно. Тільки крізь отвір, через який вона
влізла, сочилося тьмяно-сіре світло. Тим часом Бяклі й Трясогуз трудилися щосили.
Джил бачила, як миготять рученята Бяклі й великі жаб'ячі лапки простоквака
відчайдушно зашпаровують щілину камінням. Потім вона збагнула, що від цього
залежить їхнє життя, і сама навпомацки стала відшукувати й подавати великі камені. І
до того, як хорти із гавкітом, скавучанням і скигленням з'юрмилися біля входу в
печеру, його вже було надійно закладено. Тепер, звичайно, всередину не потрапляв
жоден промінчик світла.
– Швидше вперед! – пролунав голос простоквака.
– Нам усім треба взятися за руки, – запропонувала Джил.
– Слушна думка! – погодився Бяклі.
Але знайти в темряві руки одне одного виявилося справою не такою вже й простою.
Хорти ж тепер винюхували їх десь в іншому місці.
– Треба спробувати стати на повний зріст, – запропонував Бяклі.
Вони спробували, і їм це вдалося. Потім Трясогуз простяг руку Бяклі, а Бяклі –
Джил (яка сильно жалкувала, що не опинилася посередині), і вони побрели в темряві,
намацуючи ногами дорогу. Вони часто налітали одне на одного чи спотикалися об
каміння. Потім Трясогуз натрапив на кам'яну стіну, і їм довелося повернути трохи
праворуч. А далі вони так петляли, так багато було там різних кутів і закутків, що Джил
зовсім заплуталася. Тут долинув голос Трясогуза:
– Та-а-ак, кепські наші справи. Але як не одне лихо насідає, обирають менше… Так
от, чи не краще нам повернутися назад, якщо, звісно, зможемо, і стати ласощами для
велетнів на їхньому святі, ніж блукати навпомацки в надрах цієї гори, де, можу
закластися, є і дракони, і прірви, і рудні гази, і підземні води, і… ой, кидай мою руку!
Рятуйтеся! А-а-а…
Далі все відбувалося просто блискавично. Пролунав дикий крик, почулося, як
шурхоче, обсипаючись, земля, як перестукуються камінчики, і Джил відчула, що її
кудись понесло. Так от, сковзає вона й котиться вниз, сковзає і сковзає, і не може
зупинитися. І з кожною миттю скочується схилом дедалі швидше й швидше, а схил цей
стає щораз крутішим і крутішим. І він не положистий і твердий, коли відчуваєш під
ногами надійну опору, а якийсь сипуче-хиткий осип із камінчиків, грудок землі і
всякого сміття, що навіть якщо і станеш на ноги, то дарма. Тому що, куди на цьому
схилі не постав ногу, земля повзе і тягне все далі вниз. До того ж Джил швидше
лежала, ніж стояла. І що далі вони неслися вниз, то більше землі і каменів вони
захоплювали, то стрімкіше мчала ця лавина (і вони разом із нею) у гуркоті й шумі,
серед бруду й пилу. А судячи з того, як гойкали і лаялися Бяклі і Трясогуз, Джил
здогадалася, що багато каменів, які вона відштовхувала, потрапляли в її друзів, і тим
діставалося не на жарт. Так от, несеться вона з шаленою швидкістю і не сумнівається,
що розіб'ється вщент… Однак нічого такого не сталося. Хоча й не обійшлося без
подряпин, гуль, синяків та роз'юшеного носа. А навколо неї навалило таку купу землі й
камінців (навіть зверху трохи присипало), що вибратися самотужки вона не могла. А
темрява така – хоч око виколи. І нема значення – розплючені твої очі чи заплющені. А
до всього – ще й мертва тиша… Нічого страшнішого Джил і пригадати не могла. А
раптом вона залишилася сама-одна? А що, коли інші… Поруч почулася якась метушня.
Потім усі троє кволими голосами повідомили одне одному, що, здається, всі живі й усі
руки-ноги цілі.
– Нам тепер ніколи не вибратися, – поскаржився голос Бяклі.
– А ви помітили, як тут тепло? – це підмітив голос Трясогуза. – Отже, ми дуже-дуже
глибоко. – На це ніхто нічого не сказав. Тільки Трясогуз, помовчавши, додав: – Моє
кресало загубилося…
І всі знову надовго замовкли. А потім Джил поскаржилася:
– Страх як хочеться пити!
І ніхто не міг сказати, що ж робити далі. Робити було відверто нічого. Ви, напевно,
подумаєте, що вони відчували себе жахливо, та вони так потомилися, що не відчували
анічогісінько. Лише через довгий час після того, зовсім раптово (так і хочеться сказати
"як грім серед ясного неба" – але ж неба-то тут не було) пролунав якийсь незвичайний
голос. І стало зрозуміло, що це зовсім не той єдиний на всьому білому світі голос, який
вони хотіли б почути. На жаль! То був зовсім не голос Аслана. То був глухий, утробний,
я б навіть сказав, замогильний голос, якщо такий взагалі буває у живої істоти.
– Що, жителі наземного-ого-ого світ-у-у-у, привело вас сюди-и-и? – пророкотав він.
Розділ 10
У Темному королівстві
– Ой, хто це? – хором вигукнули всі троє.
– Я-а-а, доглядач кордонів Підляндії, і зі мною сотня збройних землюків, – була
відповідь. – Ану, негайно зізнавайтеся, хто ви такі та навіщо прибули до Темного
королівства?
– Ми не прибули сюди, ми провалилися, зовсім випадково, – чесно зізнався
Трясогуз.
– Багато хто провалюється, мало хто повертається, – прорік той самий мерзенний
голос. – А тепер готуйтеся постати перед її величністю королевою Підляндіі.
– А що їй завгодно? – обережно поцікавився Бяклі.
– Про те не відаю. Та волю королеви не обговорюють – їй коряться, – продовжував
погрозливий голос.
І поки він вимовляв ці слова, чи щось хлопнуло, чи клацнуло, – і в печері з'явилося
холодне, сірувато-блакитне бліде світло. І тієї ж миті всі надії, що замогильний голос
належить пустомелі-пустобреху, що залякував для остраху сотнею якихось збройних
землюків, розтанули, мов дим. Джил протерла очі. Прямо перед нею стояла густа юрба,
досить-таки різномаста і різнокаліберна. Були тут і малюсінькі тролі, карлики такі малі,
ледве від землі відросли, і велетні, здоровані вище від усякого людського зросту. Ось
тільки різноликим цей натовп назвати було, ну, ніяк не можна, тому що у всіх були
однаково бліді, без кровинки, землисті обличчя. І всі вони стояли, завмерши, як статуї.
І всі тримали в руках списи. У всьому ж іншому вони були зовсім різні. Одні були
хвостаті, а інші, навпаки, хвостами похвастатися не могли; в одних були довжелезні
бороди, а в інших, навпаки, обличчя були гладкі та круглі, як гарбузи. Тепер про носи:
в одних вони були довгі та гострі, зате в інших – носи не носи, шланги не шланги,
хоботи не хоботи, а так – незрозуміло що! А ще були й такі обличчя, що й носа не було,
а замість носа – просто якась ґуля. Траплялися навіть із рогом на лобі. Але при цьому
вони були чимось дуже і дуже схожі: всі на один штиб – якісь безрадісні й сумніпресумні, сумніше не буває. І до того вони були понурі, що Джил, ледь глянувши на
них, навіть злякатися забула. А навпаки – від жалю мало не розплакалася, і їй
захотілося їх втішити, сказати щось на кшталт: "Вище хоботи, хлопці!" і "Тримайте хвіст
морквиною!"
– Отакої! – сказав Трясогуз, потираючи руки. – Ти тільки подивися – до чого
серйозні хлопці! Якщо вже вони мене не напоумлять, виходить, я невиправний. Ні, усе
так – все це мені тільки на користь. Ой, а он той, з вусами, як у моржа, – сміхота та й
годі! А он той…
– Ану, вставайте! – наказав ватажок землюків.
Робити було нічого, і наші мандрівники підвелися і взялися за руки. У такі хвилини
завжди хочеться відчути руку друга. Землюки ж оточили їх з усіх боків і стояли,
переступаючи з ноги на ногу, а точніше, з лапки на лапку; лапи в них були великі й
м'які, в кого з десятьма пальцями, в кого з дванадцятьма, а в кого й того більше.
– Кроком руш! – скомандував доглядач, і вони пішли.
На чолі процесії простував найвищий троль. Він ніс довгу жердину з величезною
кулею на кінці. З кулі лилося холодне мерхле світло. У цьому безрадісному світлі наші
герої розгледіли, що опинилися у справжнісінькій печері. Її нерівне склепіння набувало
найнеймовірніших обрисів, утворюючи тисячі вигадливих фігур, а кам'яна підлога йшла
дедалі глибше і глибше. Джил мало не зомліла: вона боялась темряви, а підземель і
поготів. Вони йшли і йшли, а печера ставала щораз нижчою й нижчою, поки нарешті
троль зі світильником не став убік, а інші тролі (крім найменших), нахилившись,
пірнули по черзі в невелику чорну шпарину – і тут Джил стало зовсім не під силу.
– Я не полізу туди! Ні, не можу! Ні за що! – впиралася вона.
Землюки на це нічого не сказали, а лише опустили списи й направили їх на неї.
– Спокійно, Поул, – закликав її Трясогуз. – Великі тролі навряд чи полізли б у цю
щілину. Отже, далі вона ширша. І потім, знаєш, чим хороші підземелля? Тут не
страшний дощ.
– Та зрозумій ти, я просто не можу! – скаржилася Джил, глитаючи сльози.
– А як мені було там, на краю прірви, пам'ятаєш, Поул? – нагадав Бяклі. – Іди
вперед, Трясогузе! Джил за тобою, а я піду останнім.
– Гаразд, – погодився простоквак і опустився на всі чотири. – Поул, чіпляйся за мої
п'яти, а ти, Бяклі, за її. І тоді нам усім буде легше.
– Легше?! – здійнялася Джил, але все ж присіла навпочіпки й поповзла,
допомагаючи собі ліктями.
Місце було і справді кошмарне. Повзти доводилося на животі, й важко сказати, як
довго це тривало… може, хвилин п'ять, а може, й тридцять п'ять. А ще тут було дуже
спекотно і парко. Джил задихалася. Аж ось нарешті вдалині з'явилося сіре світло, і хід
розсунувся вгору і вшир. І незабаром змоклі, брудні, змучені, вони опинилися в печері,
та такій величезній, що спершу навіть не зрозуміли, що це печера. Її наповнювало
якесь сіре сяйво й незвичайний світильник землюків більше не був потрібен. Від цього
сяйва хилило на сон. Під ногами слалося щось м'яке, схоже на мох. А ще тут росли
якісь рослини, а може, то були й не рослини – важко сказати. Але їх було багато. І були
вони високі та гіллясті, немов дерева, але пухкі і в'ялі, як гриби. І на ліс це не було
схоже, бо ці дерева – не дерева, не знаю, як їх і назвати, росли рідко, як у парку. І
світло (зеленувато-сіре) йшло, напевно, від них та від моху, але було воно слабким і не
сягало склепіння печери.
Тепер бранців вели тихим, якимось сонним залом. Тут панувала атмосфера
щемливого смутку, але не безрадісного та безнадійного, а тихого та світлого, неначе
сумна музика.
Дорогою вони побачили безліч незнайомих звірів. Ті лежали нерухомо, і Джил не
могла зрозуміти, чи то вони сплять, чи то неживі. Були вони, головним чином,
драконоподібні та кажаноподібні – навіть Трясогуз бачив таких уперше.
– А вони що, тут і водяться? – звернувся Бяклі до доглядача. Той, здавалося, дуже
здивувався, що з ним заговорили, але відповів:
– Ні, всі ці звірі з Білого світу. А до нас, у Темне королівство, вони потрапили через
печери та тріщини. Багато хто сюди спускається, та мало хто повертається під сонце.
Кажуть, коли настане кінець світу, вони прокинуться.
І його рот замкнувся, як скринька, і в печері настала цілковита тиша і безгомінь.
Босі ноги тролів ступали глибоким мохом цілком безшумно. Не було чутно нічого: ні
дзюрчання води, ні шуму вітерцю, ні співу птахів, ні навіть дихання цих незвичайних
істот.
За кілька годин ходу вони опинилися біля кам'яного муру і через невисокий хід у
ньому пройшли в іншу печеру. На щастя, цей хід був не такий вузький, як попередній, і
Джил навіть не довелося нахилятися. Нова печера була менша – довга і вузька, вона
нагадувала галерею собору. У ній, витягнувшись майже у всю її довжину, спав якийсь
величезний чоловік. Він був набагато більший будь-якого з велетнів, та зовнішністю
своєю не був схожий на велетня – риси обличчя його були красиві та шляхетні, а під
білосніжною бородою до пояса тихо здіймалися й опускалася могутні груди. На нього
падало, причому ніхто не знав звідки, чисте і сріблясте світло.
– Хто це? – запитав Трясогуз.
Досі всі так довго мовчали, ні пари з вуст, що Джил навіть здивувалася, звідки у
нього стало духу.
– Це старий дідусь Час. Колись він був королем у Білому світі, – сказав доглядач. – А
тепер він провалився в Темне королівство, спить і бачить сни про все, що відбувається у
Білому світі. Сюди багато хто провалюється, та мало хто повертається нагору, під
сонце. Кажуть, що він прокинеться, коли настане кінець світу…
Із цієї печери вони пройшли в наступну, потім ще в одну і ще, і ще, і ще… Вони
переходили з печери в печеру, і Джил давно збилася з ліку. І кожна печера перебувала
глибше за попередню, тож вони весь час опускалися – тепер від однієї думки про
глибину й товщу землі над головою ставало млосно. Нарешті вони дійшли до такої
печери, перед якою доглядач знову велів запалити безрадісний ліхтар. І вони увійшли в
печеру таку велику й темну, що в ній нічого не можна було розгледіти – тільки прямо
під ногами світлішала піщана смужка та йшла під дзеркало води. Там, біля пристані,
стояв кораблик без щогли й вітрил, але з безліччю весел. Бранців завели на корабель і
посадили на півбаку перед лавами веслярів біля фальшборту.
– Хотілося б знати, – запитав Трясогуз, – чи здійснював хто з нашого світу, я маю на
увазі світ нагорі, таку ось подорож?
– Багато хто сідав на корабель на цьому березі, – відповів доглядач, – але…
– А-а-а, здогадуюсь, – перервав його Трясогуз, – можете не продовжувати… "але
мало хто повернувся на землю під сонце". Що ви заладили одне і те саме! Це у вас що –
нав'язлива ідея?
Діти щільно притиснулися до простоквака. Нагорі він здавався їм занудою і
скиглієм, та тут, унизу, саме він став їм опорою і захистом.
Ліхтар підвісили над палубою посередині кораблика, землюки сіли на весла, і
кораблик відчалив. Ліхтар давав вузьке коло світла. Вдивлятися вперед не мало сенсу –
однаково нічого не побачиш, тільки гладку темну поверхню води, що зливається із
непроглядним мороком.
– Ой, що з нами буде! – вигукнула Джил з відчаєм.
– Тільки не варто занепадати духом, Поул, – утішив її Трясогуз. – Ти пам'ятай одне:
ми на правильному шляху. Ми мали потрапити під місто Ґрандес Руїнос, і ось саме ми є
під ним. Ми точно слідуємо знакам, що дав нам Аслан.
Нарешті їм дали поїсти якісь прісні позбавлені смаку сухарі, а після їди вони
заснули. Та, коли прокинулися, здавалося, нічого не змінилося, тролі так само
веслували, кораблик так само плив, а довкола так само панувала суцільна темрява.
Скільки разів вони прокидалися і скільки разів лягали спати, скільки разів їли, а потім
спали – ніхто з них не міг згадати. Їм уже здавалося, що вони живуть на цьому
кораблику все життя, а сонця, блакитного неба, вітру і птахів ніколи й не було – що це
тільки сон.
Вони майже перестали сподіватися на що-небудь і боятися теж перестали, коли
нарешті попереду побачили вогники, тьмяні вогники, як від їхнього ліхтаря. І зовсім
несподівано один із цих вогників наблизився, і вони побачили, що повз них пропливає
інший кораблик. Згодом їм зустрілися ще кілька кораблів. Вони вдивлялися вдалину до
болю в очах і поступово розгледіли обриси пристаней, веж, фортечних мурів – там-то й
горіли ці вогники. Інші вогники перебували в постійному русі – це ті, що горіли в
натовпі. Але ніякого шуму звідти не долинало!
– То це місто! Клянуся, це місто! – закричав Бяклі. І незабаром усі побачили, що він
має рацію.
Але це було якесь дивне місто. Вогників видно мало, траплялися вони рідко, тож у
нашому світі воно навряд чи зійшло б за село. Але невеликі фрагменти, вихоплені
вогниками з темряви, створювали картину величезного морського порту. В одному
місці вдалося розгледіти цілу флотилію кораблів – їх навантажували чи
розвантажували; потім очі вихоплювали з мороку склади й тюки з товарами, а за ними
поставали стіни й колони, які наводили на думку про величезні палаци й собори. І
скрізь, куди не падало б світло, виднілися нескінченні юрби – сотні землюків
сновигали, штовхалися, кудись поспішали вузькими вуличками, широкими площами
або збігали прольотами величезних сходів. Цей безперервний рух породжував якесь
тихе гудіння, схоже на дзижчання, і, поки кораблик підходив щораз ближче, гудіння
чулося дедалі виразніше. Та дивно: при цьому ніде не чути було ні пісень, ні гучних
промов, ні дзвону, ні стукоту коліс. У цьому місті було тихо й майже так само темно, як
усередині мурашника.
І ось кораблик пришвартувався. Наших мандрівників висадили на берег і повели в
місто крізь густі юрми землюків, серед яких не знайшлося б і двох схожих. При
тьмяному світлі з темряви випливали щораз нові й нові карикатурно-сумні обличчя, і
Джил мала чудову можливість розглянути їх зблизька. Але ніхто із землюків не виявляв
ані найменшого інтересу до полонених. Сумні тролі були занурені в себе і чимось
стурбовані, хоча Джил ніяк не могла зрозуміти, чим саме. А цій метушні, штовханині,
поспіху і біганині, і тихому човганню ніг не було кінця краю…
І ось їх привели до замку, напевно, дуже великого, хоча в ньому світилося лише
кілька віконець. Їх впустили всередину, провели через подвір'я, а потім вели через
безліч сходів і переходів, поки врешті-решт вони не опинилися в величезній похмурій
залі. В одному кутку (о, радість!) була арка, з якої лилося м'яке світло – справжнє,
жовте, тепле – світло людської лампи. В арці виднівся фрагмент кручених сходів, які
вели кудись між кам'яних стін. А це світло, мабуть, падало звідкись зверху. Із кожного
боку арки стояв землюк, немов вартовий або лакей. Доглядач підійшов до них і голосно
сказав:
– Багато хто потрапляє в Підляндію. – Слова ці прозвучали як пароль.
І, немов відгук, у відповідь пролунало:
– Та мало хто повертається під сонце!
Потім усі троє збилися до купи, голова до голови, і про щось шушукали. Нарешті
один із тролів-вартових сказав:
– Кажу ж вам, що їхня королівська величність тепер відсутні. У своїх важливих
королівських справах. І до її повернення краще тримати цих чужинців у темниці. Мало
хто повертається наверх під сонце…
У цей час розмову перервав звук голосу, який Джил здався найчудовішим голосом
у світі. Долинув він зверху, звідти, звідки лилося жовте світло. Це був чіткий, дзвінкий
і, безсумнівно, людський голос – голос юнака.
– Що сталося? Що за шум? Деррипупс? – крикнув він. – Ага, жителі Білого світу!
Ведіть їх негайно до мене!
– Чи не бажаєте ваша високість згадати… – почав був Деррипупс, та голос урвав
його:
– Моя високість, головним чином, бажає, аби його накази виконувалися! Зрозуміло
тобі, старий буркуне? Веди їх сюди! – наказав він.
Деррипупс кивнув головою на знак згоди, велів полоненим слідувати за собою і
пішов угору сходинками. Із кожним кроком світло яснішало. Стіни прикрашали дорогі
килими, а нагорі, у кінці сходів, висів тонкий полог, крізь який просякало золотисте
світло лампи. Землюки розсунули полог і стали обабіч, пропускаючи бранців. Ті
побачили, що перебувають у кімнаті, багато прикрашеній гобеленами. У каміні яскраво
палахкотів вогонь. На стіні виблискували кришталем кубки з іскристим червоним
вином. Назустріч їм вийшов красивий юнак. Він здавався мужнім і добрим, хоча в особі
його було щось дивне. Одягнений він був у чорне і всім виглядом нагадував Гамлета,
принца данського.
– Ласкаво просимо, жителі Білого світу! – вигукнув він. – Однак даруйте, та я,
здається, бачив уже цих милих дітей та їх незвичайного наставника! Чи не вас я стрів
біля моста, на кордоні Вересилії, коли супроводжував мою пані?
– А-а-а! Так ви, виходить, і є той Чорний Лицар, який весь час зберігав мовчання? –
здогадалася Джил.
– Отже, та пані – королева Підляндіі? – уточнив Трясогуз не надто приязно.
Бяклі, який думав так само, просто вибухнув:
– Якщо це так, то мені здається, що з її боку було досить-таки підло послати нас у
замок велетням на поживу! Що ми їй зробили поганого, хотів би я знати?
– Що ти сказав?! – вимовив Чорний Лицар, насупившись. – Якби ти, хлопчику, був
не дитиною, а дорослим воїном, то нашу суперечку ми вирішили б у двобої не на життя,
а на смерть. Я не потерплю ні слова, якщо воно хоч якось зачіпає честь моєї пані.
Запевняю вас – що вона не сказала б, вона зробила це з добрими намірами. Ви її не
знаєте. Вона – джерело всіх мислимих чеснот: чесності й благородства, щедрості й
доброти, мужності й поблажливості. І всіх інших. Я знаю, що кажу. Із свого власного
досвіду. Її доброта до мене, і я ніколи не зможу гідно віддячити їй, слугує тому
підтвердженням. Ви ще встигнете зрозуміти це самі й полюбите її. Між тим, що ж
привело вас у Підляндію?
І перш ніж Трясогуз зупинив її, Джил брякнула, не подумавши:
– Бачите-но, ми розшукуємо Риліана, принца Нарнії.
Тут вона зрозуміла, на яку небезпеку всіх наражає. Хто знає, раптом ці люди
вороги? Та лицар не виявив аніякої зацікавленості.
– Риліана? Нарнії? – перепитав він байдуже. – Де це? Уперше чую. Це, мабуть, за
тисячі днів шляху від тих країв Білого світу, де я бував. Дуже дивно, що ви розшукуєте
цього – як ви назвали… Бриліана? Триліана? – у королівстві моєї пані. Наскільки я
знаю, такого чоловіка тут немає.
На цьому він голосно розреготався, і Джил подумала про себе: "Чи не це псує його
обличчя? Він що, дурнуватий?"
– Нам наказано відшукати на камені міста Ґрандес Руїнос послання, – устряв у
розмову Бяклі. – І ми виявили напис "ПІД ЗЕМЛЕЮ".
Лицар розреготався ще дужче.
– Тут ви помиляєтеся ще більше, – зауважив він. – Ці слова для ваших пошуків
марні. Ось запитайте ви у моєї пані, вона дала б вам кращу пораду! Тому що ці два
слова – усе, що залишилося від довгого давнього напису. Моя пані чудово пам'ятає, що
напис цей читався:
То є могила короля, схилися перед нею —
Колись під ним була земля, тепер —
він під землею.
Звідки абсолютно чітко випливає, що якийсь славний король давніх велетнів,
похований тут, наказав вибити на каменях своєї гробниці цей хвалькуватий вислів. Але
з часом деякі камені зруйнувалися, інші забрали під нові споруди, частину напису
забило пилом та всяким сміттям – от і залишилося тільки два слова, які ще можна
прочитати. Ну, хіба не смішно, що ви вирішили, ніби це адресовано вам!
Джил і Бяклі немов цебром холодної води облило. Їм здалася дуже правдоподібною
версія принца, що слова на камені не мають до них жодного стосунку і трапилися їм на
очі випадково.
– Прошу пробачення, ваша світлість, – заперечив Трясогуз. – Ні про яку
випадковість не може бути й мови. Нас веде Аслан. І це його волею король велетнів
наказав висікти цей напис на камені. Усе, чому судилося статися, Аслан знав
заздалегідь. І те, що відбувається в цю мить, – теж!
– Він, мабуть, прожив тисячі років, цей ваш Аслан, – сказав лицар і знову зайшовся
сміхом.
Джил відчула, що цей його сміх уже шарпає їй нерви.
– І ця ваша пані теж не немовля, – примітив Трясогуз, – раз пам'ятає напис, який
висікли тисячі років тому.
– Влучно сказано, жаб'яча мордочка! Ти потрапив у яблочко! Тому що вона й
справді божественного роду й не підвладна часу й смерті. Тим всеосяжніша моя
вдячність за її безмірну щедрість до жалюгідного смертного. Знайте ж, панове, я
людина злощасна і схильна до дуже дивної недуги. Тільки її світлості вистачає терпіння
панькатися зі мною. Я сказав – "терпіння"? Але хіба справа тільки в ньому? Вона
обіцяла подарувати мені величезне королівство в Білому світі. А коли я стану королем,
на додачу ще й шляхетну руку свою, і серце. Але про це я розповім потім, інакше ви
просто помрете з голоду. Гей, хто-небудь! Вина! Закуски для гостей! Будь ласка,
сідайте, панове. А вас, пані, прошу сюди, ось у це крісло. І я продовжу свою розповідь…
Розділ 11
Срібний трон
Коли подали страви – а це були пироги з голубиним м'ясом, шинка, салат, тістечка
– і всі присунули стільці до стола, приступивши до трапези, лицар продовжив свою
розповідь.
– Зрозумійте, друзі, я зовсім не знаю, хто я і звідки потрапив у Темне королівство.
Скільки себе пам'ятаю, я завжди жив при дворі цієї найчудовішої з королев. Мені
здається, що вона врятувала мене від якогось лихого чародійства і привела сюди з
безмірної милості… Жаб'яча лапко, любий друже, твій кубок порожній. Дозволь, я його
наповню… Так от, про що це я?
– Королева врятувала вас від чародійства, – нагадала Джил.
– Авжеж, королева врятувала мене від чародійства. Мені здається, що так воно й
було. Адже навіть тепер я буваю схильний до нападів і ніхто, крім неї, не може
звільнити мене від них. Щоночі настає година, коли мій розум найжахливішим чином
змінюється, а слідом за розумом і моє тіло. Тому що спершу я стаю надзвичайно
буйним і, не будь прив'язаний, кинувся б на найдорожчих друзів і занапастив би їх. А
слідом за цим я перетворююсь на подобу величезного змія – неситого, лютого й
нещадного… Добродію, будьте такі люб'язні, візьміть ще шматочок пирога, благаю
вас… Так мені розповідають, і, поза всяким сумнівом, це правда, бо моя пані каже мені
те саме. Сам я нічого про це жодним чином не знаю, тому що, коли проходить моя
година, я прокидаюся, забувши про цей мерзенний напад, прокидаюся в міцному тілі і
здоровому розумі, тільки дещо стомлений… Мила дівчино, скуштуйте, будь ласка,
медяників, ну, хоч один! Їх мені доставили з варварської південної землі, на самому
краю світу… А тепер її королівська величність завдяки своєму мистецтву дізналися, що
я звільнюсь від закляття тоді, коли вона зробить мене королем якоїсь країни в Білому
світі й покладе її корону мені на голову. Країна вже вибрана, як і саме місце виходу на
поверхню. Землюки невпинно працюють і вдень, і вночі, підкопуючись під цю країну. І
на сьогодні вони прорили хід так далеко і так високо, що залишилося прорити зо два
десятки кроків до самої трави, якою ходять жителі тієї країни у верхньому Білому світі.
Чекати залишилося небагато. Сама пані сьогодні на будівництві, і я збираюся відіслати
їй звісточку. Коли ж тонка перетинка, яка відділяє мене від мого королівства, буде
пробита, я, з її ім'ям на вустах, у чорних обладунках кинуся вперед із тисячею землюків
і як сніг на голову обрушуся на ворогів, знищу їхніх ватажків, заволодію їхніми
фортецями і, поза всяким сумнівом, стану їхнім законним володарем. За одну добу!
– Чи не занадто сувору участь ви їм приготували? – не стримався Бяклі.
– До чого ж ти тямущий, отроче! – вигукнув лицар. – Клянуся честю, мені не спало
це й на думку! Однак, ти, певно, маєш рацію…
І лише на коротку, найкоротшу мить затьмарилося його обличчя. Але враз
прояснилося, і він знову вибухнув сміхом.
– Але що це ми все про погане та про погане! Досить сумувати! Ви лише уявіть собі,
як ці там, нагорі, поспішають у своїх справах і ні сном ні духом не відають, що під
їхніми мирними полями і підлогами, варто лише копнути, га-га, причаїлася величезна
армія, яка тільки й чекає на сигнал, аби вдарити по них з-під землі, мов тисячі
гейзерів! А вони – га-га! – навіть не підозрюють! Та від спогаду про це вони самі
порвуть боки з реготу – потім, коли буде вже пізно!
– Не бачу нічого смішного, – спалахнула Джил. – Упевнена, ви станете злосливим
тираном та деспотом.
– Та звідки ви взяли? – здивувався лицар, досі сміючись, і поплескав її по голові,
якось зовсім не по-доброму. – Може, маленька панночка досвідчена у великій політиці?
Вам нема чого лякатися, пані. Коли я стану правити цією країною, то буду у всьому
радитися з моєю пані, яка стане моєю королевою. Її слово буде для мене законом навіть
тоді, коли моє слово буде законом для людей, яких ми підкоримо.
– Там, звідки я сюди потрапила, – дошкульно зауважила Джил, відчуваючи, що її
неприязнь до принца зростає з кожною хвилиною, – чоловіків, якими попихають їхні
дружини, не поважають. Їх називають слиньками та нікчемами!
– Коли в панночки з'явиться власний чоловік, вона буде дивитися на речі зовсім
інакше, вже я вас запевняю, – сказав лицар, очевидно, вважаючи це дуже кумедним. –
Та моя пані – інша справа. Я неабияк радий жити за її вказівкою. Вона вже врятувала
мене від тисячі напастей. Жодна мати не дбає стільки про свою дитину, як її
королівська величність дбають про мене. Ось, наприклад, при всіх своїх справах і
клопотах вона виїжджає зі мною у Білий світ, щоб мої очі звикали до світла сонця. У
такому випадку я повинен виїжджати в обладунках і з опущеним забралом, щоб ніхто
не бачив мого обличчя, і я не повинен ні з ким вступати в розмову. Тому що завдяки
своєму чарівному мистецтву вона дізналася, що, коли таке станеться, то мені ніколи не
позбутися злих чар. Ну, хіба ця пані не гідна всілякого преклоніння!
– Та вже й справді – пані, схоже, хоч куди, – сказав Трясогуз з такою інтонацією, що
в ці слова вкладався протилежний зміст.
До кінця вечері було ще далеко, а теревені принца всім уже приїлися. А Трясогуз
усе думав: "Треба б дізнатися, яку насправді гру затіяла відьма з цим простаком". Бяклі
ж подумав: "Він, без сумніву, велика дитина, цей принц, раз так причепився до її
спідниці. Точніше, він просто бовдур". А ось що подумала Джил: "Він такий
самовдоволений дурень, яких світ не бачив, до того ж закоханий у самого себе
свинтус".
Та після вечері настрій лицаря змінився. Більше він не сміявся.
– Друзі, – звернувся він. – Ось-ось настане ця моя година… мені так соромно, що ви
побачите таке, і все ж я таки боюся залишатися сам… Скоро прийдуть мене
прив'язувати он до того крісла. Однак – на жаль! – це сумна необхідність, тому що,
судячи із розповідей, у божевіллі я страшний – ламаю все, що попадеться під руку…
– Послухайте, – сказав Бяклі, – певна річ, мені страшенно шкода, що ви зачаровані.
Але скажіть, що буде з нами, коли прийдуть вас прив'язати? Адже нас збиралися
відправити в темницю. А нам не дуже до вподоби всі ці темні місця. Ми б краще
залишилися тут, поки вам не стане краще… будь ласка.
– А що, слушна думка! – погодився лицар. – Так уже склалося, що в мою недобру
годину зі мною ніхто не наважується залишатися, окрім, зрозуміло, самої королеви.
Вона так печеться про мою честь, що не потерпить, щоб сторонні вуха почули, яку
нісенітницю я верзу в нападі безумства. Тож переконати тролів, які прислуговують
мені, буде нелегко, та я спробую. Ось, здається, я вже чую їхні тихі кроки на сходах.
Ідіть у ці двері – вони ведуть до інших моїх палат. Залишайтеся там і чекайте. Коли
мене розв'яжуть, я прийду по вас. Або, якщо побажаєте, повертайтеся і сідайте поруч зі
мною.
Вони пройшли туди, куди він указав, і вийшли з палати через двері, які
відчиненими ще не бачили. І ці двері вели (приємно було відзначити) не в темряву, а в
освітлений коридор.
Відчиняючи різні двері, вони знайшли за однією з них воду, щоб умитися (саме те,
що їм конче було потрібно) і навіть дзеркало.
– А він не запропонував нам перед вечерею помити руки, – обурилася Джил,
витираючи личко. – Самозакоханий егоїст!
– Що робитимемо – повернемося до принца і подивимося на дію чар чи залишимося
тут? – запитав Бяклі.
– Я за те, аби залишитися, – сказала Джил. – Уже краще цього не бачити.
Та водночас її брала цікавість.
– Ні, треба повернутися, – заперечив Трясогуз. – Ми зможемо дещо дізнатися, а нам
потрібно знати якомога більше. Не здивуюся, якщо ця королева насправді відьма й нам
ворог. А ці землюки, тільки-но нас побачать… коротше, від них нічого доброго чекати
не доводиться. Тут, як ніде, нам загрожують брехня та небезпека, зрада і чаклунство.
Тож треба бути напоготові.
Вони повернулися і тихенько прочинили двері.
– Усе гаразд, – прошепотів Бяклі, даючи знати, що ніяких землюків там немає. Тоді
вони увійшли до зали, де раніше вечеряли.
Тепер парадні двері були замкнені, приховуючи полог, крізь який вони ввійшли
першого разу. Лицар сидів на чудернацькому срібному троні, прив'язаний у багатьох
місцях: за коліна, за щиколотки, за лікті, а також були прив'язані зап'ястки рук та
тулуб. На лобі його виступив піт, а обличчя скривила мука.
– Заходьте, друзі, – звернувся він, побачивши, хто прийшов. – Напад ще не
розпочався. І прошу не шуміти: я сказав цьому допитливому, настирливому камергеру,
що ви спите. А зараз… ой, я відчуваю, як напад наближається. Швидше! Слухайте, поки
я володію собою. Коли мене охопить напад, дуже навіть ймовірно, почну я вас просити,
– благаючи, заклинаючи, погрожуючи, – розслабити мої пута. Кажуть, зазвичай так і
буває зі мною. Я можу звертатися до вас, молити вас усім найсвятішим, я можу
залякувати вас найстрашнішими й найжахливішими речами. Та не слухайте мене.
Будьте глухими до моїх благань. Не дайте розжалобити ваші серця – нехай вони будуть
як камінь. Тому що, поки я пов'язаний, я не страшний. Та варто мені розпутатися і
встати, як спочатку я впаду в безумство, а потім, – тут він здригнувся, – перетворюся на
огидного змія.
– Вам нічого боятися, ми не розв'яжемо вас, – заспокоїв його Трясогуз. – Нам не
хотілося б потрапити під руку безумцю, тим паче змію.
– Ми теж не станемо розв'язувати, вам нема чого боятися, – запевнили Бяклі та
Джил.
– І все ж, – шепнув Трясогуз, – не будемо настільки самовпевнені. Нам не можна
розслаблятися. Знаєте, ми вже багато чого проґавили. І я не здивуюся, що, як тільки в
нього почнеться напад, він удасться до хитрощів. Скажіть, ми можемо покластися одне
на одного? Отже, друзі, що б він не говорив, ніхто з нас і пальцем не доторкнеться до
цих мотузок! Що б він не говорив. Обіцяємо?
– Звичайно, так! – вигукнув Бяклі.
– Ніщо на світі не змусить мене передумати – що б він не сказав, що б не зробив, –
заприсяглася Джил.
– Тсс-с! Здається, почалося, – перебив її Трясогуз.
Лицар застогнав. Обличчя його побіліло, як стіна. Він став звиватися і корчитися. І
тут Джил, може, від жалю, а може, ще з якої причини, подумала, що тепер принц не
такий неприємний, як раніше.
– А-а-а, – стогнав він. – Я в полоні злого чаклунства. Потрапив у павутину чар,
важких, крижаних, липучих. Похований заживо. Затягнутий силою до цього склепу, в
суцільний морок. Скільки років я в цьому підземеллі? Десять років? А може, сто? Чи
тисячу? Навколо мене не люди, а якісь слимаки, черв'яки, нікчеми повзучі… О,
згляньтеся з мене! Розв'яжіть! Назад хочу, додому! На волю! Хочу бачити небо! Хочу
відчувати подих вітру… Був там один невеликий такий ставок. Заглянеш у нього й
бачиш, як у дзеркалі води стоять перекинуті дерева, зелені-зелені. А над ними небо –
таке блакитне… Хочу побачити небо!
Усе це говорив він тихо. Потім, підвівши очі, зупинив погляд на дітях і голосно,
виразно сказав:
– Швидше! Я тепер у здоровому розумі. Я нормальний. Ночами я стаю нормальним.
Ах, коли б я міг вибратися з цього зачарованого крісла! Тоді б чари мені більше не
погрожували. Я знову став би нормальною людиною. Та кожну ніч мене прив'язують до
цього трону і щоночі я втрачаю шанс звільнитися. Але ж ви не вороги мені і я ж не ваш
бранець! Розріжте ці мотузки! Швидше!
– Ні-ні! Спокійно! – попередив дітей Трясогуз.
– Прошу вас, послухайте мене, – говорив лицар, намагаючись зберегти спокій. –
Вам, мабуть, сказали, що якщо я встану з цього крісла, то погублю вас, а сам
перетворюся на змія. Бачу з ваших облич, що це так. Та це неправда. Саме в цей час я в
здоровому розумі, а весь інший – зачарований. Ви ж не землюки і не чаклуни, й відьми.
Чому ж ви на їхньому боці? Будьте великодушні, розрубайте мої пута!
– Тримайтеся! Спокійно! – говорили наші мандрівники одне одному.
– Та у вас не серця, а камінь! – вигукнув лицар. – Вірте мені! Перед вами нещасний,
який випробував мук і страждань чи не більше, ніж здатне витримати серце людини.
Що я вам зробив поганого, якщо ви на боці моїх ворогів, моїх лиходіїв-мучителів? Не
гайте часу! Ви можете врятувати мене, але мине ця година, і я знову обернуся на
безумця-іграшку та кімнатне цуценя, ні, швидше, на пішака, на знаряддя в руках
найпідліших чаклунів, що коли-небудь замишляли підступи проти людей! І саме
сьогодні, вперше за весь час, чаклунки немає. Не позбавляйте мене цієї можливості.
Іншого разу може й не бути…
– До чого все це жахливо! Даремно ми не пішли до початку цього нападу, – сказала
Джил.
– Терпіння, – мовив Трясогуз.
Тепер бранець зірвався на крик:
– Відпустіть мене, кажу вам! Дайте мені мій меч! Мій меч! Як тільки звільнюся, я
помщуся землюкам – вони тисячі років у Підляндіі споминатимуть про це!
– Ну ось, починається безумство, – зауважив Бяклі. – Сподіваюсь, ці зав'язки не
підведуть.
– Ні, не повинні, – підтвердив Трясогуз. – Звільнись він, і сили його подвоїлися б. А я
не дуже вправний у поводженні з мечем. Не здивуюся, якщо він впорається з нами
обома, і тоді Поул доведеться боротися зі змієм сам на сам.
Тепер бранець так напружився, що мотузки врізалися йому в руки й ноги.
– Бережіться! – одночасно благав і погрожував він. – Стережіться! Якось раз я
розірвав ці пута. Але того разу тут була чаклунка. Сьогодні її немає, і вона вам не
допоможе. Звільніть мене – і я вам друг! Інакше – я ваш лютий ворог!
– Хитрує він чи все ж каже правду? – запитав Трясогуз.
– Востаннє, – умовляв принц, – заклинаю вас… звільніть мене… в ім'я любові або
страху… я заклинаю вас ясними небесами Білого світу… я заклинаю вас в ім'я великого
Лева Аслана… я звинувачую вас…
– Ой! – вигукнули всі троє мандрівників, наче їм усім раптом стало боляче.
– Це знак! – заявив Трясогуз.
– Так, схоже на четвертий знак, – Бяклі був обережнішим.
– Ой, а що ми повинні робити? – запитала Джил. Питання ставило у глухий кут.
Навіщо було обіцяти одне одному, що вони ні за що не звільнять лицаря, якщо тепер
вони повинні це зробити, варто було йому лише згадати ім'я того, хто означає для них
так багато? З іншого боку, навіщо було вчити знаки, якщо вони не збираються
дотримуватися їх? І все ж – чи мав Аслан на увазі, що вони повинні розв'язати будького, навіть безумця, який буде заклинати його ім'ям? А може, це випадковий збіг? А
що, коли королева Підляндії все знала про знаки і змусила лицаря вивчити їх для того,
щоб заманити їх у пастку? Ну, а якщо це справжній знак? Три знаки вони вже
проґавили, і проґавити четвертий ніяк не можна.
– О, якби нам дано було знати! – вигукнула Джил.
– Мені здається, що ми знаємо, – заперечив простоквак.
– Ти що, вважаєш, що його слід розв'язати? – перепитав Бяклі.
– Щодо цього не знаю, – відповів Трясогуз. – Бачиш-но, Аслан не сказав Поул, що
саме станеться. Він сказав тільки, що треба робити. Не здивуюся, якщо цей лицар, як
тільки звільниться з крісла, принесе нам смерть. Але це нічого не означає – ми повинні
слідувати знакам.
Очі у всіх зволожилися. Момент був огидливий.
– Добре! – раптом зважилася Джил. – Давайте швидше! Прощайте! – Усі вони
потиснули одне одному руки. А лицар уже кричав страшним голосом…
– Давай, Бяклі! – скомандував Трясогуз. І вони з Бяклі оголили мечі.
– В ім'я Аслана! – крикнули вони і взялися рубати мотузки одну за одною. І як
тільки лицар вивільнився, він одним стрибком перелетів залу, схопив свій меч (який у
нього забрали й залишили на столі) і вихопив його з піхов.
– Спочатку ти! – І з цим криком обрушив меч на срібний трон. Видно, гарний був
меч: він трощив срібло, як потерть. Хвилини не минуло, а від трону залишилося тільки
декілька кривих вигнутих уламків, які блищали на підлозі. Потім пролунав наче гуркіт
грому, уламки спалахнули й довкола рознісся сильний сморід.
– Згинь, зле знаряддя чаклунства! – промовив принц. Тут він повернувся і
подивився на своїх рятівників. Щось неприємне, що дратувало їх у його обличчі,
зникло.
– Що це? – вигукнув він і повернувся до Трясогуза. – Невже я бачу перед собою
простоквака – живого, справжнього простоквака з Нарнії?
– Ага, отже, ви таки чули про Нарнію?
– А що, хіба я про неї забував? – запитав лицар. – Просто я був зачарований. Але
тепер чари спали. І повірте, Нарнія для мене не порожній звук, адже я – Риліан, принц
Нарнії, а великий король Каспіан – мій батько!
– Ваша королівська високість, – сказав Трясогуз, припадаючи на одне коліно (і діти
наслідували його приклад), – ми прибули сюди з єдиною метою – знайти вас.
– А ви, мої рятівники, хто ви? – звернувся принц до дітей.
– Нас послав з іншого світу сам Аслан, – сказав Бяклі. – Я – Юстас, це я плавав із
вашим батьком на край світу. А це Джил.
– Я перед вами всіма в неоплатному боргу, – сказав принц Риліан. – Але, скажіть, як
мій батько? Чи живий він?
– Пане, він відплив на схід ще до того, як ми покинули Нарнію, – повідомив
Трясогуз. – Але, ваша королівська високосте, врахуйте, що король дуже старий. І я
боюся, як би його величність не вмерли під час плавання.
– Ви говорите, що він старий? А скільки років я був у владі чаклунки?
– Більше десяти років пройшло з тих пір, як ваша високість загубилися в лісах на
півночі Нарнії.
– Десять років?! – жахнувся принц, проводячи долонями по обличчю, наче
стираючи порохняву минулого. – Авжеж, як не важко повірити, мабуть, так воно і є.
Тепер, коли я став самим собою, я пам'ятаю всі ті роки, коли був зачарований, хоча,
коли був зачарований, я не міг згадати навіть, хто я. А тепер, любі друзі… та,
стривайте! Я чую їхні кроки на сходах (ну, хіба не діють на нерви ці тихі кроки – шурхшурх… тьху!) Хлопчику, замкни-но двері на ключ. Хоча стій! Є думка трохи краща. Я
перехитрю цих землюків. О, Аслане, пошли мені розум! Робіть усе, як я скажу…
Він рішуче підійшов до дверей і розчахнув їх.
Розділ 12
Королева Підляндії
Тієї самої хвилини до зали ввійшли двоє землюків. Та проходити далі не стали, а
зупинилися обабіч дверей і низько вклонилися. Слідом за ними в дверях з'явилася та,
на яку присутні менше всього очікували чи менше всього хотіли бачити цієї миті. Так,
так – це була не хто інша, як Пані-в-Зеленому, сама королева Підляндії. Переступивши
поріг, вона наче до місця прикипіла: у покоях принца чужі люди (і не лише люди),
срібний трон невідомо де, принц не прив'язаний і до того ж у руці в нього меч!
Королева вмить пополотніла, та Джил подумала, що це аж ніяк не та блідість, яка
буває з остраху, а та, якою беруться від злості, гніву чи люті. Чаклунка зміряла принца
вбивчим поглядом – поглядом, який не віщував нічого доброго, поглядом, у якому
читався смертний вирок. Та раптом вона, здавалося, передумала:
– Залиште нас! – наказала вона землюкам. – І простежте, щоб ніхто нас не турбував.
Коли треба буде – покличу. Під страхом смерті.
Гноми, шурхаючи лапками, слухняно вийшли, а королева-чаклунка зачинила за
ними двері та замкнула їх на ключ.
– То як, мій принце, – підступно посміхнулася вона, – ваш нічний напад ще не
настав чи так швидко минув? Чому ви стоїте тут, а не сидите прив'язаним на троні? Хто
ці незнайомці? Куди подівся трон – ваше єдине спасіння під час нападу безумства?
Коли чаклунка звернулася до принца, він увесь затремтів, мов його била
пропасниця. Що ж, цілком зрозуміло – непросто за якихось півгодини позбавитися чар,
через які ти був у неволі десять років. Та, пересиливши страх, принц підвів голову і
гордо відповів:
– Пані, ваш срібний стільчик мені більше ні до чого, а ви, яка сотні разів правили,
як співчуваєте мені в моїй недузі, поза всяким сумнівом, зрадієте, почувши, що
відтепер не буде більше нападів. Як на мене, ви просто лікували мене не так. Тепер,
коли я зцілився, мені навіть здається дивним, що мене щоночі прив'язували до цього
ненависного стільця. А це мої щирі друзі. Вони-то мене й звільнили. Тепер я при
доброму розумі й маю вам дещо повідомити. По-перше, стосовно планів вашої
величності поставити мене на чолі армії землюків і з нею увірватися до Білого світу. Я
не бажаю насильно ставати королем якогось народу, який мені нічого поганого не
зробив! Я не бажаю знищувати його законних правителів! І не бажаю сидіти на троні
кривавим тираном-чужоземцем! Тепер, коли мені відомо все, я нічого іншого, окрім
відрази, до ваших планів відчувати не можу. Я відкидаю їх як найпідступніше
злочинство! А по-друге, може, вам цікаво буде дізнатися, хто я є насправді. Так ось, я –
Риліан, королевич із Нарнії, єдиний син і спадкоємець Каспіана Десятого, Мореплавця.
А тому, ясновельможна пані, я маю намір і в цьому бачу свій обов'язок, негайно
покинути ваш двір і, не зволікаючи, відбути до рідного краю. Прошу вас виписати нам
охоронного листа та надати провожатого вашим Темним королівством.
На це чаклунка нічого не сказала. Не спускаючи очей з принца, вона невидимкою
перетнула залу й опинилася біля каміна. У стіні відчинилася потайна заглибина, а в ній
стояла різьблена скринька. Чаклунка засунула в скриньку руку й дістала пригорщі
якогось зеленого порошку. Вона шпурнула його в камін – вогонь спалахнув, і залою
поширився солодкий до нудоти дурманний запах. Під час подальшої розмови цей запах
дедалі дужчав, від нього паморочилася голова, важчали повіки і ні про що не хотілося
думати. А чаклунка зняла зі стіни якийсь музичний інструмент, схожий на мандоліну, і,
перебираючи струни, заграла на ньому якусь одноманітно-нескінченну та щемливу
мелодію. Звуки цієї мандоліни пливли по залі, заколихували й заколисували,
заколисували й заколихували, навіваючи сон… Поступово слух уже не вловлював
окремі звуки – вони злилися в тягучий гул, який, як і дух, заполонив усю кімнату. Від
нього гула голова й думки летіли геть…
Відклавши мандоліну (при цьому запах став ще густішим), королева заговорила
вкрадливим, медовим голосом:
– Нарнія? – перепитала вона. – Нарнія? Що ж, я часто чула, як ви, принце,
бурмотіли це слово в мареннях. Але, мій милий принце, ви серйозно хворі. Такої країни
насправді не існує.
– Неправда, пані, – заперечив Трясогуз. – Саме в цій країні я прожив усе своє
життя!
– Ось як? – роблено здивувалася чаклунка. – Ану, ану, повідайте нам, де ж вона, повашому, є?
– Як "де"? Нагорі, – тицьнув пальцем вгору Трясогуз, – але от де точно, не знаю.
– Невже, – мило засміялася королева, – існує якась країна в товщі каміння і глини?
– Так, існує, – затявся Трясогуз, – але тільки не в товщі, а над нею, на поверхні
землі, у Верхньому світі.
– Цікаво-цікаво, а що це таке? І де це – як ви сказали – Білий світ?
– Ой, тільки не треба удавати, нібито ви самі не знаєте, – сказав Бяклі, чинячи опір
чаклунському дурману. – Він там, нагорі, звідки видно й небо, й сонце, й зірки. Та ви ж
там бували! Там-то ми вас вперше і стрінули.
– Даруйте, пане, – чарівно розсміялася чаклунка (чарівнішого сміху Юстас у житті
не чув). – Щось не пригадую, щоб ми з вами раніше зустрічалися. А-а-а, ну так,
розумію, розумію… О, як часто ми зустрічаємо найнесподіваніших людей у
найнесподіваніших місцях – я маю на увазі, у сні! Але, пане, у кожного свої сни, і ви не
власні вимагати, щоб іншим снилися ваші.
– Пані, – твердо мовив принц Риліан, – адже я вже сказав вашій величності, що я
сам із Нарнії. Я син нарнійського короля.
– От і славненько, от і гарненько! – вимовила королева, нібито втішаючи дитину або
хворого. – Син короля – так син короля, хай навіть сам король! Уявляйте себе на
здоров'я хоч принцом, хоч королем, яких завгодно земель…
– Але ми теж були в Нарнії, – обурилася Джил.
Вона злилася, відчуваючи, що чаклунські чари оволодівають нею дедалі сильніше.
Хоча, звичайно, вже одне те, що Джил це почувала, свідчило, що вона ще не остаточно
зачарована.
– А ви, моя красуне, либонь, теж королева Нарнії, – глузливо підхопила чаклунка.
– А от і ні! – Тут Джил схопилася на ноги. – Ми з іншого світу, зовсім іншого!
– Ха-ха, оце так! У вас уява ще багатша, ніж у принца, – по-зміїному шипіла
королева. – Скажіть, люба, де цей другий світ? Цікаво, цікаво, які ж це кораблі чи
колісниці переносять вас із одного світу в інший?
На мить у голові Джил промайнули тисячі спогадів: і Експериментальна школа, і
Адель Бестолоччі, і рідний дім, і радіо, і кіно, й автомобілі, і літаки, і продовольчі
картки, і черги по хліб. Але все це було десь далеко, неначе в тумані… Королева
провела рукою по струнах… Ділінь! Ділінь! Ділінь! – заспівала мандоліна. І Джил
раптом забула, як ці речі називаються в нашому світі. Цього разу їй навіть у голову не
зайшло, що вона зачаровується, тому що дія чаклунства була в самому розпалі. Та воно
й зрозуміло: що більше піддаєшся чарам, то менше їх помічаєш. І несподівано для себе
самої вона почула, як каже:
– Проте, це сон, усього лише сон… – (І їй відразу стало так легко на серці.)
– Усього лише сон, – луною відгукнулася чаклунка, як і раніше натринькуючи на
мандоліні.
– Тільки сон, – погодилася Джил.
– Не було ніякого іншого світу, – уточнила чаклунка.
– Так, не було, – бубоніли слідом за нею Джил і Бяклі.
– Немає жодних інших світів – є тільки мій, – тягнула ту саму пісеньку чаклунка.
– Немає інших світів, тільки твій, – слухняно повторили діти.
Та Трясогуз, напружуючись щосили, не здавався:
– Ніяк не зрозумію, про що ви тут говорите? – промовив він. – Щоб я забув про
Нарнію? Та ні за що на світі! Теленькайте, теленькайте на своїй мандоліні, поки у вас
руки не відсохнуть! Нічогісінько у вас не вийде! Я ні за що не забуду наш світ, хоч і не
здивуюся, якщо його більше не побачу. Навіть якщо ви загасили сонце. Я знаю, що він
є, я там бував. Я бачив небо, усипане зірками. Я бачив, як на світанку над морем встає
сонце. Я бачив, як увечері воно ховається за гори. І я бачив його ополудні, в зеніті,
коли воно таке яскраве, що очам боляче дивитися…
Слова простоквака змусили всіх прокинутися, і діти з принцом знову задихали
легко й поглянули одне на одного, неначе народилися заново.
– Безперечно, Білий світ існує, – вигукнув принц, – не сумнівайтеся! Благослови
тебе Аслан, наш хоробрий простокваку! Ми спали ці декілька хвилин. Як же ми могли
забути про Білий світ! Адже ми всі бачили, як світить сонце!
– Ще б пак, – пожвавішав Бяклі. – Який ти, Трясогузе, молодець! Ти єдиний із нас,
хто не втратив голову.
І тут знову заговорила чаклунка, точніше, вона заворкотала, як туркоче голубка на
високих в'язах у старому парку о третій годині пополудні дрімотної літньої пори. Її
голосок протуркотав:
– Ах, що таке с-о-о-н-ц-е, про яке ви говорите без кінця? Це, напевно, від слова
"сон"? Невже воно що-небудь означає?
– Так, означає, – нетерпляче вигукнув Бяклі.
– Тоді розкажіть, будь ласка, яке воно, – попросила чаклунка, перебираючи струни
– телень! телень! телень!
– Будь ласка, ваша світлість, – відповів принц, і тон його був холодний і підкреслено
чемний. – Ось перед вами лампа. Вона кругла, жовта й освітлює всю кімнату. І
найчастіше висить на стелі. Так от, те, що ми називаємо сонцем, як лампа, тільки
більше та яскравіше. Воно освітлює весь Білий світ і висить на небі.
– На чому, на чому висить, пане? – удала нерозуміння чаклунка й, поки всі
обмізковували, як же їй відповісти, додала, залившись переливчасто, наче срібний
дзвіночок: – Бачите? Коли ви тверезо намагаєтеся уявити, що таке сонце, ви не можете
розповісти мені! Усе, на що ви здатні, так це порівняти його з лампою. Ваше сонце – це
сон, мари, і в цьому вашому сні немає нічого такого, що не було б узяте від лампи.
Лампа це лампа. Її можна помацати. А сонце – лише плід фантазії, дитяча казочка!
– Атож, тепер мені все зрозуміло, – протягнула Джил безпорадно. – Напевно, це
так. – І, коли вона промовляла ці слова, їй здавалося, що вона говорить дуже
розсудливо.
Поволі та тужливо відьма повторила:
– Сонця немає.
І ніхто нічого на це не заперечив. І вона повторила знову, ще солодшим голоском:
– Сонця немає.
Помовчавши, нібито намагаючись зібратися з думками, усі четверо відгукнулися:
– Так, сонця немає. – І всім після цього стало так легко на серці.
– Сонця ніколи й не було, – додала чаклунка.
– Не було, – вторили принц, простоквак та діти.
Останні кілька хвилин Джил не покидало відчуття, що вона повинна хай там що,
але дещо згадати. І ось вона згадала. Та вимовити це було надзвичайно важко. Вона
відчувала, як величезний тягар зліпив їй губи. Аж ось насилу вона вичавила із себе:
– А як же Аслан?
– Аслан? – перепитала відьма, швидше перебираючи струни. – Яке славне ім'ячко! І
що ж воно означає?
– Він – великий Лев. Він викликав нас із нашого світу, – пояснив Бяклі, – і відправив
на пошуки принца Риліана.
– А що таке лев? – не вгамовувалася чаклунка.
– Ну, що ви! – здивувався Бяклі. – Невже не знаєте? Як нам описати їй лева? Ви
коли-небудь бачили котів?
– Звісно, – підтвердила королева. – Я обожнюю котів.
– Ну а лев трохи… підкреслюю, тільки зовсім трохи… схожий на величезного кота…
із гривою. Тільки грива в нього не як у коня, а як перука у судді, розумієте? А ще лев
жовтий, як пісок, і дуже сильний.
Чаклунка кивнула:
– Зрозуміло, що з вашим, як ви кажете, левом у нас виходить не краще, ніж з вашим
сонцем. Вам знайомі лампи – тому ви уявили величезну лампу і назвали її сонцем. Вам
знайомі коти, і ви тепер вигадуєте величезного кота, і виходить… Як ви сказали? А,
лев! Ну, це старовинна чудова гра у вигадки, хоча, чесно кажучи, вона більше личить
маленьким діткам. І дивіться, просто так із голови ви нічого не можете придумати! Ви
все берете з невигаданого світу, з мого світу, тому що іншого світу немає! Але навіть
ви, діти, для такої гри вже завеликі. А вам-то, милий принце, має бути соромно. Ви,
доросла людина – і дитячі забавки! Просто сміх! Ну, що ж, потішилися – й годі! У мене
для всіх вас знайдеться справа у справжньому світі. І запам'ятайте: немає ні Нарнії, ні
Білого світу, ні неба, ні сонця, ні Аслана! А тепер – пора люлечки. А з ранку візьмемося
за розум, почнемо нове життя. Ранок покаже. Але спершу – спати… спати… міцно
спати… подушки такі м'які-м'які… і нумо спати без цих дурних снів!
Принц і діти стояли, похнюпивши голови, щоки в них залилися червоною барвою, а
очі злипалися – сили покидали їх – чари злої чаклунки брали гору. Та Трясогуз,
зібравши всю мужність у кулак, точніше, в лапку, відчайдушно ступив у вогонь. Це був
сміливий крок! Він знав: йому буде не так боляче, як було б людині: у нього ноги (а він
був босоніж) товстошкірі і перетинчасті, як у гусака, а кров холодна, як у жаби, та все
ж буде боляче, дуже боляче… Але він зважився. Босою ногою ступив у вогонь і
заходився затоптувати жарини. І ось що сталося…
Сильний дурманний запах щезав. Хоча Трясогуз і не загасив вогонь, та сильно його
притоптав, пахощі перейшли у сморід – запахло смаженим простокваком, а запах
паленого зовсім не те, що чарівні пахощі. І в головах відразу посвітлішало, думки стали
ясні й чіткі, принц і діти розплющили очі й випросталися.
Чаклунка зарепетувала страшним голосом, який разюче відрізнявся від її
нещодавнього голубиного воркування:
– Ти що ж це витворяєш, тварюко болотна?! Ану, не лапай мій вогонь! Дзусь, тобто
киш звідти, зараз я з тебе кисляк зроблю!
Та різкий біль уже розбудив простоквака – у голові в нього була повна ясність. Що
ж, аби позбутися певних чар, немає кращого засобу за раптовий біль.
– Стривайте-стривайте, – сказав він, шкутильгаючи геть від вогню. – Дозвольте
кілька слів, пані. Припустимо, що ви кажете правду й тільки правду. Що ж, краще
знати найгірше, щоб змінити його на краще. Припустимо, що все це – дерева, трава,
сонце, місяць і сам Аслан – лише сон або вигадка. Припустимо. Отже, вигадане
набагато важливіше і краще, ніж реальне. Припустимо, що це ваше печерне
королівство і є єдиний на світі світ. Але до чого ж він жалюгідний! Він вражає мене
своїм убозтвом! І це навіть кумедно. Може, ми й діти, що грають у небилиці. Але наш
світ, якщо він і вигаданий, але ж то світ веселий. Ось чому я за той світ, у якому є місце
уяві та забавам. І я буду на боці Аслана, навіть якщо ніякого Аслана не було й нема. І я,
наскільки це в моїх силах, збираюся завжди залишатися нарнійцем, навіть якщо і
Нарнії немає й не було! Тож дякую за вечерю, але ми покидаємо ваш двір. Ми
вирушаємо в пітьму, на пошуки нашого світлого світу, хай навіть доведеться його
шукати все життя. Можливо, нам не так уже довго жити, не думаю, щоб довго, але це
невелика втрата, якщо світ – таке нудне місце, як ви то кажете!
– Ур-р-ра! Який ти молодчина, Трясогузе! – вигукнули Бяклі і Джил.
– Бережіться! – раптом крикнув принц.
Усі обернулися до чаклунки – і аж волосся у них стало дибки.
Мандоліна грюкнула, упавши на підлогу. Руки чаклунки немов прилипли до боків,
ноги переплелися, а ступні зникли. Довгий шлейф сукні на очах став цупкішим,
зливаючись із зеленою колоною її переплетених ніг. І ця гнучка зелена колона
звивалася у кільця і розгойдувалася, начебто вона й зовсім без кісток. Голова
відкинулася назад, ніс подовжився, а решта рис обличчя розгладилися і пропали.
Залишилися тільки очі, величезні, палаючі очі без брів та вій. Писати про це можна
довго, а сталося все за одну мить. І не встигли приголомшені мандрівники й оком
моргнути, як величезна товста змія обвилася навколо ніг принца отруйно-зеленим
слизьким хвостом. Ще мить – і нова петля метнулася навколо принца, щоб затиснути
його праву руку, у якій був меч. Та де там! Принц встиг підняти руки, а живий вузол
обхопив лише тулуб – готовий стягнути ребра, зовсім як хмиз, коли його стягують у
в'язанку.
Принц лівою рукою схопив змію за шию і став душити. Голова змії була зовсім
близько від обличчя принца. З пащі висовувався страшний роздвоєний язик, але
принца він не діставав. Принц відвів руку з мечем для замаху. Тим часом Бяклі і
Трясогуз оголили свої мечі й кинулися йому на підмогу. Усі три удари обрушилися
майже одночасно. Меч Бяклі ковзнув лускою, навіть не заподіявши зміюці жодної
шкоди, але удари мечів принца і простоквака обидва припали прямо в шию. Та навіть
це не вразило змію на смерть, хоча вона й послабила обійми навколо грудей та ніг
Риліана. І лише повторними ударами їм вдалося відтяти їй голову. Чудовисько, вже
мертве, ще довго звивалося кільцями, здригалося та сіпалося. Ви навіть уявити собі не
можете, до чого це було бридке видовище!
Принц, віддихавшись, у першу чергу, всім подякував. Троє змієборців довго стояли
мовчки, приходячи до пам'яті. А Джил сиділа й собі думала: "Ой, тільки б не
знепритомніти… хоча б не розревітися…"
– За мою матір, королеву, відплачено, – нарешті промовив Риліан. – Авжеж, це та
сама зміюка, яку я марно переслідував біля струмка в лісі на півночі Нарнії багато
років тому. Подумати лише, всі ці роки я був невільником – і в кого! – у вбивці моєї
матері. І все ж, я радий, що врешті-решт підла чаклунка опинилася в зміїній шкурі,
тому що підняти руку на жінку я б не зміг, це не в моїх правилах. Та що таке з нашою
юною пані? – Він мав на увазі Джил.
– Спасибі, не хвилюйтеся. Уже все до ладу, – відповіла бліда дівчинка.
– Мила пані, – звернувся до неї принц і низько вклонився. – Ви дуже мужняя і отже,
без сумніву, шляхетного походження. Ну, що ж, друзі, в кубках залишилося трохи вина.
Давайте вип'ємо, поклянемося у вічній дружбі, і – в путь-дорогу!
– А що, ваша високість, думка непогана, – підтримав його Бяклі.
Розділ 13
Підляндія без королеви
Усі згодились, що потребують, за висловом Бяклі, "коротенького відпочинку".
Чаклунка замкнула двері та звеліла землюкам її не турбувати, тож можна було не
остерігатися, що хто-небудь вдереться всередину та завадить їм. Першим ділом вони
взялись за обгорілу лапку Трясогуза. З опочивальні принца принесли дві чисті сорочки,
розірвали на вузенькі бинти та, змочивши їх рослинною олією з обіднього столу,
отримали щось на кшталт медичних пов'язок. Забинтувавши лапу Трясогуза, всі
зібрались до стола поснідати перед довгою дорогою й обміркувати, як їм краще
вибратися із Підляндії.
Риліан розповів, що існує багато шляхів та отворів на поверхню – йому самому
доводилось підніматися більшістю з них; але лихо в тому, що жодного разу йому не
дозволяли виходити наодинці – він завжди супроводжував чаклунку, а діставатися цих
лазів треба човном через Морочне море. А хто знає, як вчинять землюки, якщо він
зайде до гавані сам, без чаклунки, а натомість у супроводі чужинців, і накаже закласти
корабель? Вірогідніше за все, почнуть розпитувати – і тоді чекай лиха. З іншого боку,
було ще одне рішення: підкоп, крізь який чаклунка збиралася напасти на Білий світ,
був на цьому березі, зовсім близько. За словами принца, роботу над ним було майже
завершено. Щоб опинитися під синім небом, лишилось прорити якихось два-три лікті.
Можливо, саме в цю мить і працювали над його завершеням. Не виключено, що
чаклунка для того й повернулася, аби сказати йому про це, а після того розпочати
напад. Навіть якщо це не так, вони й самі в змозі за кілька годин прорити останні
кілька ліктів, лише б дістатися туди без перешкод, та ще бажано, щоб у тунелі не було
охорони – в цьому й полягали значні труднощі.
– Якщо хочете знати мою думку… – почав був Трясогуз, та Бяклі перебив його:
– Прислýхайтеся лише, що це за галас?
– Щойно хотіла спитати те саме, – обізвалася Джил.
Тепер усі почули якийсь шум. Він зростав так помалу, що важко було сказати, коли
саме він привернув увагу. Спершу вони почули тихе гудіння, наче хтось розбурхав
бджолиний вулик десь неподалік; невдовзі воно стало схожим на глухе плескотіння
хвиль. Згодом щось гучно загрюкало та загреміло. І ось раптом почулись і крики, і ще
якийсь галас, схожий на могутній рик.
– Клянуся Левом! – вигукнув принц Риліан, – Схоже, що ця німа земля нарешті
заговорила.
Він встав, підійшов до вікна та відсунув штори. Усі скупчились навколо нього,
повитягувавши шиї.
Першим, що привернуло увагу, було величне вражаюче червоне сяйво. Воно
відкидало кривавий відблиск на підземелля на тисячі ліктів угору – вони навіть
спромоглись розгледіти скелясту стелю, яку темрява ховала з того дня, коли було
створено світ. Те сяйво полум'яніло десь на іншому краю міста, на його тлі чорніли
силуети величезних будівель. Але декілька вулиць, що вели до палацу, були осяяні цим
світлом. І на цих вулицях коїлось щось неймовірне. Умить щез великий натовп
мовчазних тролів. А замість нього метушились чиїсь поодинокі силуети або ж
невеличкі групки – по двоє чи троє. Поводилися вони так, ніби намагались лишитися
непомітними: таїлися в тіні, за колонами або в під'їздах, намагались якомога швидше
перебігти через відкриті місця до нових сховищ. Але найчуднішим для тих, хто
розумівся на землюках, був галас: їхні гучні голоси та тупіт було чути звідусіль. А з
боку гавані чувся оглушливий гуркіт, котрий сильнішав та ширився і вже стрясав усе
місто.
– Що скоїлось із землюками? – здивувався Бяклі. – Чи це вони репетують?
– Навряд чи, – засумнівався принц. – За всі роки мого полону я щось не чув, щоб
хтось із цих негідників бодай хоч раз підвищив голос. Певно, то знов якесь чаклунство.
– Що це там за червоне сяйво? – спитала Джил. – Чи, бува, не пожежа?
– Як на мене, – відповів їй Трясогуз, – то це вогонь із надр землі. Схоже на те, як
народжується новий вулкан. Не здивуюсь, якщо ми перебуваємо в самому його жерлі.
– Погляньте он на той корабель! – заволав Бяклі. – До чого ж швидко він пливе! І
без весел…
– Дивіться, дивіться! – підхопив принц. – Він уже по цей бік гавані! Він пливе
вулицею! Дивіться! Усі кораблі впливають просто в місто! Присягаюсь, то море
підіймається. Нам загрожує потоп. Слава Аслану, що цей замок стоїть на горі! Але вода
підходить із неймовірною швидкістю.
– Ох, що ж там скоїлося? – злякалась Джил. – Вода, пожежа, землюки на вулицях,
що поводяться наче змовники…
– Та я ж тобі цілісіньку годину тлумачу! – аж підскочив Трясогуз. – То, певно,
чаклунка наклала закляття, щоб – варто їй загинути – разом із нею зникло й
королівство! Ймовірно, вона з тих, кому не жаль померти, коли знаєш, що ворог чи
згорить, чи потоне, чи буде похований під землю за п'ять хвилин після того, як вона
розпрощається із життям.
– Цілком ймовірно, друже простокваку, – згодився принц. – Коли наші мечі
відрубали чаклунці голову, ми покінчили з усіма її чаклунськими витівками. І тепер
Темне королівство розпадається на друзки. Ми з вами спостерігаємо загибель
Підляндії!
– Ваша правда, ваша високосте, – підтакнув Трясогуз, – ось тільки б часом і кінець
світу не настав!
– А ми що – збираємося стояти тут і чекати? – роззявила рота Джил.
– Певно, що ні, – заспокоїв її принц. – Скоріш до стайні, до тої, що у внутрішньому
дворі, – треба рятувати мого Вуглика та чаклунчину Сніжинку (неабияких кровей
конячка і, мушу сказати, гідна ліпшої хазяйки). Будемо сподіватись, що нам вдасться
вибратись на високогір'я, а тоді вже прохатимемо долю, аби знайшовся вихід назовні.
Якщо знадобиться, коні можуть і двох вершників витримати, і з течією поборотися…
– Хіба ваша високість не вдягнеться в обладунки? – занепокоївся Трясогуз. – Щось
мені не до вподоби вигляд отієї публіки. – Із цими словами він вказав на вулицю.
Усі опустили очі вниз і побачили, що з боку гавані наближався натовп із сотні
непевних фігур. Тепер, коли вони наблизились, стало видно, що то землюки. Але вони
не надто скидались на стовпище роззяв, а скоріш були схожі на солдатів, що біжать в
атаку, хутко перебігаючи від одного укриття до іншого, щоб у них не поцілили із
бійниць фортеці.
– Очі б мої більше не бачили тих ваших обладунків, – відповів принц. – Мені в них –
мов у залізному карцері, тільки що пересувному. Від них за тисячу кроків тягне
чаклунством і неволею. А щитом я, мабуть-таки, не стану нехтувати.
Він вийшов із кімнати і за мить повернувся – очі його блищали якось дивно, поновому.
– Друзі, погляньте-но, – вимовив він та подав їм щит. – Годину тому він був чорним
та без герба, а тепер дивіться…
Щит виблискував сріблом, а на тлі його виділялося зображення Лева, червоніше за
кров та вишні. Принц промовив знову:
– Без жодного сумніву, це є ознакою того, що нам покровительствує Аслан, і не має
значення – призначено нам жити чи померти. Тепер, за моїм розумінням, нам
належить стати на коліна та поцілувати його світлий образ; після цього потиснемо одне
одному руки – так, як заведено у друзів перед розлукою. І вперед – до міста, а там хай
буде як буде.
Усі зробили так, як їм наказав принц. А Бяклі, потиснувши руку Джил, промовив:
– Прощавай, Джил! Вибач, що я був таким боягузливим грубіяном. Хочу вірити, що
ти дістанешся додому живою й неушкодженою.
На що Джил йому відказала:
– Прощавай, Юстасе! Вибач, що я поводилася, мов свиня.
Вони вперше назвали одне одного на ім'я – у школі звертатись таким чином було не
заведено.
Принц прочинив двері, і всі вийшли на сходи. Юнаки й простоквак оголили мечі, а
Джил дістала свій ніж. Челядь кудись зникла – у величезній залі, куди з покоїв принца
спускалися сходи, не було ані душі. Канделябри, як і раніше, світили, і в їх тьмяному та
сумовитому світлі всі четверо востаннє пройшли численними галереями та сходами
палацу. Галас із вулиці сюди майже не долітав. У спустошеному палаці запала гробова
тиша, і, лише завернувши за ріг і потрапивши до величезної зали на першому поверсі,
вони зіткнулися з першим землюком: товстою безбарвною істотою, з обличчям, мов
свиняче рило, що жадібно давилося об'їдками зі столу. Він по-поросячому завищав та
забився під стіл – дуже вчасно, бо простоквак саме збирався вхопити його за хвіст.
Звідти землюк чкурнув у дальні двері – так хутко, що його й не наздогнати.
Із великої зали вони вийшли на подвір'я. Джил, що на канікулах вчилася їздити
верхи у спеціальній школі, одразу ж почула запах стайні (дивно було в такому місці
чути настільки приємний знайомий та не оманливий запах). Аж тут Юстас загорланив:
– Ой, подивіться лишень туди!
Звідкись із-поза стін замку в небо злетіла яскрава ракета й розсипалася зеленими
зірочками.
– Фейерверк! – здивовано вигукнула Джил.
– Овва, – здивовано похитав головою Юстас, – можу заприсягнутися, що не розваг
заради землюки пускають ракети – мабуть, це якийсь сигнал.
– Не здивуюся, якщо нам той сигнал рогом вилізе, – зітхнув Трясогуз.
– Друзі, – звернувся до всіх принц, – коли людині трапляється пригода на зразок
цієї, вона має відкинути і страх, і надію, бо інакше смерть чи свобода знайдуть її
запізно, коли честь та совість буде вже загублено. Гей, гей, мої красуні! – він відчинив
двері стайні. – Гей, мої рідненькі! Легше, Вуглику! Не бійся, Сніжинко! Про вас не
забули!
Обох коней надзвичайно перелякали незвичні спалахи світла і галас. Джил, що до
того з таким пострахом думала про те, що доведеться переповзати з однієї печери в
іншу, безбоязно пройшла поміж двох звірів, що хрипіли та били копитами, та
допомогла принцу осідлати їх та загнуздати. На вигляд коні були справжніми
красенями – нетерпляче закидали головами, коли їх вивели на подвір'я. Джил здерлася
на Сніжинку, за нею вмостився простоквак. Юстас разом із принцем скочили на
Вуглика, і під гучний цокіт копит усі четверо виїхали через парадний в'їзд на вулицю.
– Що ж, згоріти не судилося… Нема злого, щоб на дороге не вийшло, – зауважив
Трясогуз, вказуючи направо – там, за кілька кроків від них, просто коло стін будинків,
плюскотіла вода.
– Будьте мужніми, друзі! – підбадьорив їх принц. – Дорога тут різко йде вниз, тож
вода піднялась лише до половини найвищого схилу в місті. До того ж то вона так
піднялась на перші півгодини, а за останні дві – може, лише зовсім трішки. Я більше
боюся от чого… – він вказав мечем на здоровенного землюка із кабанячими іклами, що
разом із шістьма іншими землюками, різними за статурою та розмірами, щойно
вигулькнули з провулку й одразу ж сховалися в тіні будівель, аби їх не помітили.
Принц їхав верхи попереду, скерувавши свого коня трохи ліворуч від червоної
заграви. Він збирався об'їхати пожежу (звісно, якщо то взагалі була пожежа) та виїхати
на плато, сподіваючись, що звідти вони знайдуть шлях до підкопу. На відміну від інших,
принц почувався чудово. Дорогою він насвистував та наспівував уривки зі старовинної
балади про принца древляндського Коріна на прізвисько Громобій. Правду кажучи, він
був такий щасливий, що нарешті звільнився від тривалих чарів, і тепер усі інші
небезпеки здавалися йому грою, чого не можна сказати про його супутників.
Позаду було чути скрегіт та тріск кораблів, що не минули зіткнення, та гуркіт
будівель – вони руйнувались просто на очах. На склепінні, високо вгорі, спліталися
похмурі відблиски зірниць. А загадкове сяйво попереду ні слабшало, ні ставало
сильнішим. Звідти ж лунав нескінченний рій голосів, крики, вереск, сміх, скавчання та
ревіння, а фейерверки розривали темінь квітчастими вибухами. Але ніхто не міг
здогадатись, про що все це свідчить. Ближче до наших утікачів місто осяяла червона
заграва й зовсім інше, присмеркове світло, що давали ліхтарі землюків. Але багато куди
взагалі не потрапляло жодного промінчика світла, і там було темно, мов у ямі. З тієї
темряви раз по раз з'являлися темні силуети землюків, що хутко ховалися назад у
морок, кожного разу не зводячи очей із мандрівників, намагаючись залишитися
непоміченими. Були там і великі мармизи, і невеликі пички, очі в декотрих були
вирячкуватими, мов у жаб, а в інших нагадували горошини, наче у ведмедів. Були
серед них і створіння в пір'ї, а були і з щетиною, рогаті та з бивнями; у деяких носи
сягали пупа, а в деяких були такі довгі підборіддя, що скидалися на бороди. Час від
часу вони кучкувалися та, набравшись духу, наближалися до подорожніх. Тоді принц
зазвичай погрозливо вимахував своїм мечем, немов збирався на них напасти, а всі ті
чудернацькі створіння з вереском, пихтінням та квоктанням квапливо пірнали назад у
пітьму.
Піднявшись вище крутими вуличками міста, туди, де повінь їм уже не загрожувала,
і діставшись передмістя з протилежного від гавані краю, вони опинилися в значно
складнішому становищі. Червона заграва тепер вигравала вже десь зовсім поруч, ледь
на одному рівні з ними, однак вони досі не могли сказати, що це таке. Проте в його
нерівному світлі супротивників можна було розгледіти краще – до них наближалися
сотні, а може, й тисячі землюків. Вони пересувались короткими перебіжками, а варто
їм було зупинитися, як вони враз розверталися в бік утікачів і пильно стежили за ними,
не випускаючи з поля зору.
– Коли ваша високість бажає знати мою думку, – заговорив Трясогуз, – я вважаю,
що ті шахраї збираються нас перехопити.
– Мені так теж здалось, – погодився принц. – Їх забагато – нам ніяк не пробитися.
Слухайте! Їдьмо вперед, до самого краю ось цього дому, і, щойно дістанемося нього, ви
непомітно сховаєтесь у його тіні. Ми з дівчиною проїдемо вперед ще з кілька кроків. Не
сумніваюся, що хто-небудь із цих куцаків пробереться за нами – вони наступають нам
на п'яти. І, коли хтось пробігатиме повз вашої засідки, хапай його ти, із довгими
руками, хапай живцем. Коли пощастить, ми зможемо від нього дізнатись, які в них
наміри й чого це вони на нас так визвірилися.
– А що, як решта прийде на допомогу полоненому? – спитала Джил, і голос її
задрижджав, попри всі її старання.
– Тоді, панночко, вам випаде нагода побачити, як ми помремо в бою коло ваших ніг,
а самій доведеться покластися на волю Аслана. Уперед, Трясогузе!
Не встигли вони й оком змигнути, як простоквак по-котячому спритно шмигнув у
тінь. Інші ще з якусь томливу хвилину просувалися вперед. Невдовзі десь позаду
раптово почувся відчайдушний репет, а потім до них долинув знайомий голос
простоквака, що промовляв:
– Тихіше, тихіше, любчику! Не репетуй, тебе ще ніхто не займав! Не репетуй, бо
гірше буде – верещиш так, ніби хтось порося зарізав!
– Чудова робота! – зрадів принц, розвертаючи Вуглика назад і повертаючи за ріг. –
Юстасе, – попрохав він, – зроби люб'язність, притримай коня.
Принц спішився, і всі втрьох мовчки спостерігали, як простоквак витягає на світло
свою здобич. Маленький гном видавався геть жалюгідним: зростом дорослій людині до
пояса, з чимось на кшталт півнячого гребінця на маківці, тільки дещо жорсткіший;
оченята в нього були маленькі та рожеві, а рот та підборіддя такі здоровезні, що
пичкою він скидався на ліліпутського бегемотика. Коли б становище не було таким
скрутним, вони б не втрималися від сміху, побачивши його.
– Гей, земляче, – принц височів над малечею, мов та вежа, кінчиком меча мало не
торкаючись його горлянки, – швиденько розв'язуй язика та розповідай, як личить
порядному гномові, все, що знаєш. Розкажеш усе – відпустимо по-доброму. Та не
здумай нас надурити, бо тоді тобі смерть! Милостивий Трясогузе, як же зможе він щось
розповісти, якщо ти затуляєш йому рота?
– Ніяк, – різко обізвався простоквак. – Зате й кусатися не зможе. Коли б у мене
були такі самі кволі м'які рученята, як у людей (прошу мене вибачити, ваша
високосте), я був би давно весь у крові. Та навіть простоквакам набридає, коли їхні руки
жують без упину.
– Добродію! – звернувся до гнома принц. – Ще один укус – і ви мрець! Нехай
говорить, Трясогузе!
– І-і-і… – заскиглив гном, – відпустіть мене, відпусть, благаю… я більше так не
робитиму. То був не я.
– Чого ти більше не робитимеш? – перепитав Трясогуз.
– Те, про що ваша милість сказала, я робив, – відповіла істота.
– Скажи мені, як тебе звуть, – взявся розпитувати принц, – і що то таке із вами
всіма сьогодні коїться?
– О, ваша милосте! Добрі пані та панове, – гном ніяк не припиняв скавучати, –
тільки пообіцяйте мені, що нічого з того, що я вам розповім, не дійде до її королівської
милості!
– Її королівська милість, як ви зволили її назвати, – суворо перервав його принц, –
мертва! Я покінчив із нею власними руками!
– Що?! – скрикнув гном, і його сміховинна щелепа впала додолу від подиву. –
Мертва?! То що, чаклунки більше немає?! Ваша світлість власноруч покінчила із нею? –
він глибоко і з полегшенням зітхнув і додав: – Що ж, тоді ваша світлість – нам друг!
Принц відвів меча вбік, а Трясогуз дозволив гномові сісти. Той огледів чотирьох
подорожніх червоними кліпаючими очима, стиха пирскнув раз чи другий та нарешті
почав свою оповідь.
Розділ 14
Самісінький спід світу
– Мене звати Гольг, – промовив гном. – Я розповім вашому високоблагородію все,
що мені відомо. Десь із годину тому всі ми, мовчазні та сумовиті, поспішали у своїх
справах – або, ліпше кажучи, у її справах – так само, як ми зазвичай робимо кожного
дня вже багато років поспіль. Зненацька звідкись почулось страшенне тріскотіння та
гуркіт, і, щойно він долинув до нас, кожен сказав до себе: "Я вже стільки часу не співав
і не ставав до танку, не жартував та не відважував дотепів – і чому б це?" І кожен тоді
подумав: "Певно, то все дія чарів". І кожен відповів на те сам до себе: "Тож якого
недовірка, скажіть-но мені на милість, тягну я на хребті весь цей тягар? Усе, годі з
мене!" І тоді всі поскидали додолу свої мішки, вузли, кошики та інструменти, а підвівши
голови, побачили – ось там! – яскраво-червону заграву. І кожен спитався в себе: "Що то
воно таке?", і кожен відповів: "То прочинилася земля, розкриваючи провалля, а
приємне тепле світло, що виливається з нього, йде із самої Надрії, у тисячі сажнів під
нами".
– Оце так-так! – не втримався Юстас. – То під нами є ще й інші світи?
– О, так, ваше високоблагородіє! – ствердно кивнув Гольг. – Найнайприємніші краї,
що ми їх звемо Надрія. Країна, де ми з вами перебуваємо, – то чаклунські землі, що
мають назву Середзем'я. Як на наш смак, то вони пролягають занадто близько до
поверхні землі. Брр! Жити тут – майже те саме, що й на самісінькій поверхні. Бачте-но,
чаклунка магією викликала нас сюди, аби ми на неї працювали, але ми й гадки про це
не мали, доки не розкрилося провалля і з нас не спало закляття. Вона позбавила нас
пам'яті, і ми забули про все. Ми не знали, хто ми і звідки. Ми не могли ані робити, ані
думати ні про що, окрім того, що вона вкладала в наші голови. І всі ці роки вона
насилала на нас тільки смуток і тугу. Адже я майже забув, як жартують і сміються, я
розучився танцювати джиґу… Але тепер, щойно пролунав цей гуркіт, розкрилися надра
й піднялося море, ми прийшли до тями. Пам'ять повернулася до нас. І ось тоді ми
щодуху кинулися шукати, як швидше повернутися на батьківщину. Он, погляньте
лишень, як усі на радощах запускають петарди й ходять догори дриґом. І я буду вам
дуже вдячний, якщо ви якомога скоріше відпустите мене – мені страх як кортить
приєднатися до інших.
– Гадаю, це просто чудово, – заплескала в долоні Джил. – Я така рада, що разом із
нами здобули волю і гноми, варто нам було відрубати чаклунці голову. І я також рада,
що всі ці гноми насправді не такі вже й похмурі та страшні, як здалося спочатку. Так
само, як і принц…
– Усе це просто чудово, Поул, – зауважив обачний простоквак. – Але щось не схоже
на те, що гноми просто тікають. Якщо дозволите, їхні групки більше нагадують
військові наряди. Подивися мені в очі, гноме Гольже, та скажи-но, чи не збирались ви
напасти на нас?
– Звичайно, збирались, ваша милосте, – підтвердив Гольг. – Ви бачите, ми ж не
знали, що чаклунка мертва. Ми гадали, що вона замкнулася та спостерігає за нами із
бійниць свого замку. А коли ви троє з'явилися верхи і з мечами – тут, звичайно, кожен і
сказав собі: "Настав час! Тепер або ніколи!" Не знаючи, що ви на нашому боці, ми
вирішили дати бій, бо краще вже знайти смерть, аніж втратити надію на повернення
додому!
– Можу поклястися, він не бреше! – вигукнув принц. – Відпусти його, друже
Трясогузе. Добрий Гольже, так само, як і ви, був зачарованим і я. І так само я тількитільки-но оговтався. І ще питання: чи не зможеш ти, люб'язний Гольже, показати нам
шлях до нового підкопу, через який чаклунка збиралася вивести війська назовні.
– Як не знати! – завищав Гольг. – Знаю, ще й як! Це жахливий шлях! Я можу
показати вам, де він починається, але, благаю, не прохайте мене стати вашим
проводирем, бо я ні за що не погоджуся.
– Чому? – збентежився Юстас. – Що в цьому страшного?
– Шлях підходить занадто близько до поверхні, – зригнувся гном. – Нічого гіршого
для нас чаклунка й вигадати не могла: вона збиралася тим шляхом вивести нас на
поверхню – на самий спід світу. Кажуть, там навіть даху над головою немає – сама лише
нескінченна порожнеча, що зветься небом. А підкоп зайшов так далеко, що копни раздругий – так і вивалишся назовні… Бр-р-р… Ні-ні-ні, нізащо!
– Ур-р-ра! – зрадів Юстас. – Тепер уже ти справу кажеш.
А Джил зауважила:
– Але нам від того зовсім не боязко. Зовсім. Ані краплі. Нам там подобається. Ми
там живемо.
– Я знаю, що ви там живете, – кивнув Гольг, – але завжди гадав, що це тільки тому,
що ви не в змозі знайти шлях до споду. Кому таке може сподобатися – повзати, мов ті
мухи, поверхнею світу?!
– Тож як щодо того, аби без зайвих балачок вказати нам шлях? – урвав його
Трясогуз.
– Так, на добрий час! – вигукнув принц, і вони рушили далі в дорогу. Принц знову
скочив на свого бойового коня, Трясогуз вмостився позаду Джил, а Гольг крокував
попереду, вказуючи шлях. Одним ходом гном сповіщав усіх про смерть злої чаклунки, а
ще викрикував, що гномам нема чого боятися чотирьох мешканців Білого світу. Ті, хто
почув добру звістку, передавали її іншим, і так далі й далі… так, що вже за декілька
хвилин уся Підляндія наповнилася криками, радісним шумом та веселощами, а гноми –
сотні, тисячі гномів, стрибаючи на радощах, стоячи на головах, ходячи колесом,
граючи в довгі лози та запускаючи петарди, зібралися натовпом навколо Вуглика та
Сніжинки. І принцу довелося розповісти про те, як він був зачарованим, і про своє
неймовірне звільнення від чар ще щонайменше з десять разів.
Тим натовпом вони дісталися до розколу. Він був кроків з тисячу завдовжки і сотні
зо дві завширшки – здоровезне таке собі провалля. Усі спішилися і зазирнули в нього.
Звідти їм в обличчя війнуло сильним жаром і вдарив у ніс запах, зовсім не схожий на
жоден інший. Це був міцний, стійкий пряний запах; він лоскотав у ніздрях, він вабив і
збуджував. А світло звідти линуло таке яскраве, що спочатку навіть засліпило, і
подорожні нічого не могли розгледіти. Коли ж очі до нього звикли, їм здалося, що на
дні провалля можна роздивитися вогненну ріку, на берегах якої розстилалися поля та
гаї нестерпних, до болю яскравих кольорів, хоча порівняно з річкою вони здавалися
дещо бляклими. В очах рябіло від цієї строкатої суміші синього, зеленого, червоного й
білого! Дещо подібне можна спостерігати, коли дивишся на тропічне сонце в обідню
годину крізь віконне скло у зливових патьоках. Нерівними стінами провалля
спускалися сотні землюків, що на вогняному тлі здавалися чорними мушками.
– Ваші милості! – гукнув їх Гольг, і, обернувшись до нього, наші мандрівники
протягом кількох хвилин не могли нічого роздивитися – так темно було в них перед
очима. – Ваші милості, чому б вам не спуститися з нами до Надрії? Там ви будете
набагато щасливішими, аніж у холодній і незахищеній країні нагорі. Або принаймні хоч
зазирніть до нас погостювати.
Джил була цілком впевнена, що ця пропозиція нікого не зацікавить. Але на свій
жах почула, як принц промовив:
– Маєш рацію, друже Гольже. Я не проти зійти з тобою вниз. Було б чудово.
Можливо, я стану першою і останньою людиною, яка бачила Надрію. Коли я нині
проґавлю таку можливість – спуститися до найглибшого на землі провалля – довіку собі
не вибачу. Але чи зможе людина вижити там? А в самій вогненній річці ви не плаваєте?
– О, ні, ваша високосте. Ми – ні. У самому вогні живуть лише саламандри.
– Саламандри? Що то за істоти? – зацікавився принц.
– Їх важко описати, – відповів Гольг, – бо вони розпечені добілу – очам боляче
дивитися. Але найбільше саламандри схожі на невеликих дракончиків. А ще вони із
вогню з нами розмовляють. Поговорити з ними – велике задоволення. Їхня мова вельми
розумна та виразна.
Джил бликнула оком на Юстаса. Вона анітрохи не сумнівалася, що йому ця
безглузда думка сподобається ще менше за неї. Та варто їй було побачити, як
змінюється вираз його обличчя, серце її обірвалося. Адже тепер він скоріше був схожий
на принца, ніж на її старого знайомого Бяклі з Експериментальної школи, бо всі його
пригоди, як і славні дні подорожі з королем Каспіаном, наверталися йому на пам'ять і
тінню пробігали по його обличчю – його ніби підмінили.
– Ваша високосте, – підкинув він дров, – коли б з нами був мій старий друг, миш
Ріпічіп, він би обов'язково зауважив, що тепер ми не можемо відмовитися від подорожі
до Надрії без шкоди для нашої честі.
– Там, унизу, – умовляв далі Гольг, – я міг би показати вам справжнє золото,
справжнє срібло, справжні коштовні діаманти.
– Що це ще за балачки! – не дуже-то ввічливо фиркнула Джил. – Хіба ми не знаємо,
що перебуваємо нижче за будь-яку з найглибших земних шахт чи копалень!
– Так, так, звичайно, я чув про ті подряпини на земній корі, що ви, мешканці Білого
світу, звете шахтами. Але в них ані золото, ані срібло, ані дорогоцінне каміння не є
живим. Інша справа в нас. На глибині вони не просто живі, вони ростуть! У глибині я
зберу вам по букету рубінів – у нас вони їстівні – ото смакота, а з алмазів я націджу по
повному горнятку діамантового соку. Коли ви скуштуєте живих скарбів глибини, вам не
надто кортітиме холодних і мертвих скарбів ваших дрібних шахт.
– Батько мій пускався на край світу, – задумливо промовив принц, – було б чудово,
коли б я зумів зійти на його дно.
– Коли ваша високість бажає побачити батька, доки він живий, – а я впевнений, що
це так, – втрутився Трясогуз, – то нам час рушати до ходу, що виведе нас нагору.
– Я не стану спускатися тим ходом ні за що у світі, – додала Джил.
– Що ж, якщо ваші милості і справді мають намір повернутися до Білого світу, –
зауважив Гольг, – на цій дорозі є одна ділянка, набагато нижча цього місця. І може
статися, якщо вода досі прибуває…
– Ой, тоді поїхали, поїхали швидше! – заквапилася Джил.
– Мабуть, нам і справді час іти, доки дорога не опинилася під водою, – важко
зітхнув принц, – але частку свого серця я полишаю у Надрії.
– Скоріше, будь ласка, скоріше! – благала Джил.
– Уздовж дороги там усюди ліхтарі, – відповів Гольг, – Ваша честь побачить початок
дороги з того боку провалля.
– А як довго палатимуть ліхтарі? – спитав Трясогуз.
У цей час із глибин Надрії засичав пекучий голос, мов промовляв сам вогонь
(мандрівники ще довго потім питалися, чи не були то ті загадкові саламандри):
– Ш-ш-швидше! Пос-с-спішайте! – лунало із присвистом. – Щілина змикається!
Змикається! Жвавіше! Жвавіше!
А камені тим часом зсувалися, земля під ногами дрижала, стояв такий тріск і
гуркіт, що можна було оглухнути. Щілина почала звужуватись ще тоді, коли вони в неї
задивлялися. З усіх боків до неї квапилися останні з гномів. Вони не дерлися скелястою
стіною, а просто стрибали вниз головою. Але чи тому, що такими сильними були
потоки висхідного повітря, чи ще чомусь, тільки гноми падали вниз, повільно
кружляючи, мов осіннє листя. Їх ставало дедалі більше й більше, доки вони мало не
затулили собою всю вогняну річку і гаї живих самоцвітів.
– Прощавайте, ваші милості. Я полетів! – крикнув Гольг і пірнув одним із останніх.
Тепер провалля було не ширшим за струмок. Ось воно звузилося до розмірів
щілини поштової скриньки. Ось від неї залишилась тільки яскрава ниточка. А за мить
краї щілини, здригаючись, зімкнулися з таким гуркотом, ніби тисячі товарних потягів
зіткнулися із тисячами буферів. Гарячий запаморочливий запах зник… і наші
мандрівники лишилися в підземному царстві самі. Воно здавалося ще чорнішим, ніж до
того, і лише тьмяне, сумовите й безрадісне світло ліхтарів ще вказувало їм шлях.
– Ну, що ж, – подав голос Трясогуз, – побий мене грім, якщо ми тут не пробули
більше, ніж треба, та надія на порятунок ще є. Утім, не здивуюся, якщо ці ліхтарі за
п'ять хвилин згаснуть.
Вони пустили коней галопом і поскакали щодуху, тільки лунко стукотіли копита.
Незабаром дорога покотилася вниз, і, якби з іншого краю улоговини вони не побачили
ліхтарі, що тягнулися вгору, доки сягає око, можна було б подумати, що Гольг вказав їм
неправильний шлях. А в самій улоговині ліхтарі вже поблискували над водою.
– Швидше! – крикнув принц, і вони спустилися вниз.
Ще якихось п'ять хвилин – і улоговину навряд чи вдалося б подолати: потік води в
ній шалено вирував, мов біля колеса млина, а подолати стромовину вплав коні навряд
чи змогли б. Але, на щастя, води було лише по коліно, і, хоча потік страшенно шумів
навколо кінських ніг, вони щасливо перебралися на протилежний берег.
Почалось важке й повільне сходження, попереду нічого не було видно, нічого,
окрім цих тьмяних ліхтарів, що довгою вервечкою тяглися вгору і вгору, скільки не
дивись. Озираючись, вони бачили, що вода прибуває і прибуває. Тепер усі пагорби
Підляндії перетворились на острівці, і лише на них досі горіли ліхтарі. Проте один за
одним далекі вогники зникали в пітьмі. Незабаром вся країна, за винятком їхньої
дороги, мала потонути в мороці, але й на дорозі в низині вогні вже блищали коло води,
хоча жоден ліхтар ще не згас.
Треба було поспішати, але коні – вони не залізні і потребували відпочинку. Нічого
не вдієш – довелося зупинитись і слухати в тиші, як навколо хлюпоче вода.
– Цікаво, а цього… як там його… дідуся Часу… також водою залило? – задумливо
спитала Джил. – Його, а також усіх отих сплячих звірів…
– Мені здається, ми перебуваємо нижче за них, – невпевнено відповів Юстас. –
Здагайте-но, як довго нам довелося спускатися до того Морочного моря. Не думаю, що
вода вже сягла печери дідуся Часу.
– А може, що й сягла, – відгукнувся простоквак. – Але мене більше хвилюють
придорожні ліхтарі – вони гаснуть на очах, ви не помічаєте?
– Не сказала б, – не згодилася Джил. – Здається, вони такими й були.
– Ан ні, – похитав головою простоквак. – Вони дещо позеленішали.
– Чи не хочеш ти сказати, що вони догоряють? – скрикнув Юстас.
– Поки вони ще горять, але ж не можна розраховувати, що так буде вічно, правда? –
відповів простоквак.
– Не хнюпся, Бяклі! Я приглядаю за водою – вона підіймається вже не так швидко,
як раніше.
– Але це, друже, слабка втіха, – зауважив принц. – Якщо не виберемося – то це
через мене. Це я в усьому винен. Пробачте. Якби не уява та пиха, ми б не затрималися
біля входу в Надрію. Хай там що – рушаймо далі!
За наступну годину Джил іноді здавалося, що Трясогуз казав слушно про ліхтарі, а
іноді думалось, що це тільки йому привиділося.
А місцевість тим часом змінювалася. Склепіння підземного світу підступило вже
так близько, що навіть у цьому вбогому світлі чітко вирізнялося над головами. Упадало
в очі, що велетенські нерівні стіни підземелля сходяться з усіх боків. Дорога тунелем
вела їх круто вгору. Шляхом то тут, то там траплялися кирки, лопати та інші ознаки
того, що тут трудилися землекопи. Якби тільки вони були певні, що зможуть звідси
вибратись! Зовсім безрадісно було уявляти себе затиснутим у щілині, що звужується із
кожним кроком.
Нарешті стеля спустилася так низько, що Трясогуз і принц стукалися об неї
головами. Усі спішилися і повели коней за вуздечку. Дорога була горбкуватою, тож
ступати доводилося вкрай обережно. Ось тут Джил і звернула увагу, що темрява дедалі
густішає. Сумнівів у цьому не було. У зеленому світлі їхні обличчя видавалися
незвичними і дивними, немов у примар. Раптом, несподівано для себе самої, Джил
скрикнула. Один ліхтар зовсім поряд згас. Потім ще один. Потім згас і ліхтар позаду…
Упала непроглядна темрява.
– Друзі мої, будьте мужніми! – пролунав голос принца Риліана. – Живі будемо чи
помремо – з нами Аслан!
– Саме так, сер, – долинув голос Трясогуза. – До речі, хочу звернути вашу увагу, що
не так уже й погано бути похованим тут, під землею, – можна неабияк заощадити на
похороні.
Джил промовчала. (Коли не хочеш, аби інші дізналися, скільки страху ти набрався,
то промовчати – найліпше з рішень.)
– Ми можемо йти вперед, а можемо лишитись тут, – запропонував Юстас, і варто
було дівчинці почути тремтіння в його голосі, як вона зрозуміла, як мудро вчинила
сама, вчасно прикусивши язичок.
Попереду, витягнувши перед собою руки, аби не втрапити куди-небудь,
просувалися Юстас і Трясогуз, за ними, тримаючи коней за поводдя, ішли Джил і
принц.
– Послухайте, – через якийсь час почувся голос Юстаса, – або в мене щось із очима,
або он там, нагорі, смужка світла.
І перш ніж хто-небудь йому відповів, відгукнувся простоквак:
– Стійте! Ми зайшли в глухий кут. Але тут не каміння, а земля. Бяклі, що ти там
кажеш?
– Клянуся Левом, Юстас каже правду, – зауважив принц. – Це схоже…
– Але це не денне світло, – втрутилася Джил. – Якась слабка його подоба.
– Але це все ж краще, аніж нічого, хіба не так? – обізвався Юстас. – Ми можемо до
нього піднятись?
– Воно не просто над головою, – зазначив простоквак. – Воно в тій стіні, куди я
тикнувся лобом, тільки вище. Послухай, Поул, стань-но мені на плечі й подивися, може,
ти дотягнешся…
Розділ 15
Зникнення Джил
Там, де вони стояли, світло не вихоплювало ані клаптика густої темряви, тож вони
могли тільки чути, але не бачили, як Джил здерлася на спину простоквакові. Вони
тільки-но й почули, що: "Не варто сунути мені пальця в око!" або "Ногу в рота – теж ні
до чого!", а потім – "Ось так уже ліпше!", а трохи згодом: "Я триматиму тебе за ноги,
руки в тебе звільняться, і ти зможеш опертися об стіну".
Усі подивилися вгору й побачили на тлі просвіту чорний обрис дівочої голови.
– Нумо, Джил! – скрикнули вони в один голос. – Що там?
– Якийсь отвір, – відгукнулася Джил. – Я могла б пролізти ним нагору, якби була
хоч трохи вищою.
– Тобі щось там видно? – спитав Юстас.
– Ні, майже нічого, – відповіла Джил. – Послухай, Трясогузе, може, замість того,
аби сидіти в тебе на плечах, я стану на повний зріст і триматимусь за край отвору?
У темряві всі почули, як Джил вовтузиться, видираючись нагору, а потім у сіруватій
плямі світла побачили її обрис, уже до пояса.
– Ти ба… – почала була Джил, але раптом зойкнула і змовкла на півслові. Зойкнула
вона не голосно, а якось стиха, наче їй чи то замотали рота, чи то щось у нього
запхали. Трохи згодом вона знову озвалася. Вона кричала, здавалося, щосили, але
розібрати, що саме, було неможливо. Аж тут – не встигли вони усвідомити, що до чого,
трапилось ось що: по-перше, на якусь мить щось цілком затулило світло вгорі, а подруге, почулося якесь вовтузіння, колотнеча, і Трясогуз заволав:
– Скоріше! Допоможіть! Тримайте її! Хапайте за ноги! Хтось тягне її нагору!
Тримайте! Усе… Запізно…
Провалля нагорі знову засяялося холодним світлом. Але Джил зникла.
– Джил! Джил! – гукали вони у відчаї, але марно. Відповіді не було.
– Чого ж ти не міг її втримати? – докоряв Юстас.
– О, халепа я, халепа, – тяжко застогнав Трясогуз. – Невдахою народився, невдахою
і живу. Приречений я, видно, так на віку судилося, аби винен я був у смерті Поул. Адже
й смакувати тим розумним оленем у Вересилії – теж не ліпше безталання. Знаю я,
знаю, що винен, і провини своєї не зрікаюся.
– Сором нам, та й тільки! – вигукнув принц. – Підібгали хвости та й відправили
сміливу дівчину в руки ворогів на смерть, сховавшись у неї за спиною!
– Не ображайте себе, ваша величносте, – похитав головою Трясогуз. – Зрозуміло, що
й ми помремо в цьому пеклі – тільки дещо пізніше, голодною смертю. З муками.
– Можливо, мені також вдасться пролізти туди – я не набагато гладкіший за Джил,
– подав голос Юстас.
А ось що насправді трапилось із Джил: просунувши голову в отвір, вона виявила,
що дивиться не знизу вгору, мов із льоху, а зверху вниз, начебто виглядає із вікна на
горищі. Вона так довго просиділа в темряві, що ніяк не могла второпати, що ж саме
вона бачить, і зрозуміла тільки, що жадане світло – то зовсім не яскраве сонячне сяйво.
Молочно-сріблясте, воно більше скидалося на вранішній серпанок туману. До того ж
було неабияк холодно, навколо стояв страшенний гамір і туди-сюди літали білі кулі.
Саме тоді Джил і попрохала Трясогуза дозволити їй стати собі на плечі.
Випроставшись на повний зріст, вона побачила, як у такт музиці (грали три флейти,
чотири скрипки і барабан) хтось весело витанцьовує. Нарешті їй вдалося розгледіти, де
вона є. Виявилося, що вона виглядала з нори на стрімкому схилі на висоті десь третього
поверху. Усе навкруги було біле-білісіньке. А на дні схилу ніде було і яблуку впасти. Від
подиву їй аж дух затяло – фігурки на дні виявилися ошатними маленькими фавнами та
дріадами у віночках із квітів та листя та з розкішними, до п'ят, косами. Ще якийсь час
Джил пильно придивлялася до них, доки не зрозуміла, що вони танцюють не що інше,
як гавот, і до того ж дуже старанно (вона б сказала, що навіть занадто). Урешті вона
здогадалася, що це всього-на-всього ніч над головою, а срібне сяйво – то місячне світло.
І, звичайно ж, біла ковдра на землі – то сніг, яскраві цятки на темному вкривалі неба –
далекі зірки, а темна стіна у неї за спиною – то зимовий ліс! Виходить, що лазом вони
потрапили в самісіньке серце Нарнії!
Від щастя в дівчинки аж у голові запаморочилося, а від тієї музики – завзятої,
сповненої чарів, навіть трішечки моторошної, вона мало не знепритомніла.
Ось таке дійство побачила дівчина, визирнувши з отвору. На те, щоб описати його,
знадобилося чимало часу, але, звичайно, усе це Джил охопила поглядом за якусь мить
і вже обернулася, аби попередити своїх: "Гей, усе добре! Усе гаразд, ми вдома, у
Нарнії!", але, крім "гей!", нічого промовити не встигла, і ось чому: навколо
танцювальників ходили гноми, такі ошатні, у своєму кращому одязі, переважно
червоного кольору. На голови вони нап'яли гостроверхі капелюхи з міховими
одворотами й золотавими китицями, а ніжки взули у високі сап'янові чобітки.
Зібравшись у коло, вони невпинно кидалися сніговими кульками (ці кульки й побачила
Джил), але здебільшого жонглювали ними, щоб ні в кого не влучити, на відміну від
того, як чинять деякі розбишаки-хлопчаки. Вони кидалися сніжками поміж
танцюристів, підгадуючи під музику, тож той із танцюристів, хто робив усе правильно і
вчасно, мав бути певен, що в кого-кого, а в нього не влучать. Зветься цей танок "Танок
віхоли", і в Нарнії його влаштовують кожного року першої місячної ночі після
снігопаду. Зрозуміло, це лише гра, тому що в цьому танку час від часу хтось візьме і
схибить, кулька попаде йому точнісінько в лоба – і тоді всі дружно регочуть. Звісно,
завзяті танцюристи, музики і гноми можуть змагатися, доки не змокне чуприна, і за
весь цей час жодна кулька нікого не дістане. Прозорими ночами вони, бува, так
розохочуються від холоду, барабанного бою, ухання сови та місячного світла, що
танцюють до сходу сонця. Шкода, що мало кому видається побачити те дійство на
власні очі.
Отож, не встигла Джил крикнути "гей!", як запнулася, бо здоровенна снігова
кулька, влучно кинута гномом з протилежного краю галявини, пролетіла крізь коло
танцюристів і влучила їй до рота. Джил анітрохи не окривдилась: в таку мить і двадцять
кульок не зіпсували б їй настрій. Однак, як вона не раділа, з ротом повним снігу не
дуже й порозмовляєш. І коли Джил отямилась (з повним ротом вона могла тільки
лопотати), то в неї геть із голови випало, що її друзі, там, знизу, у темряві, ще нічого не
відають. Чимдуж вона підтягнулася і, висунувшись якомога далі, заволала до
танцюючих:
– Допоможіть! Допоможіть! Ми під землею! Відкопайте нас!
Нарнійці, що навіть і не помічали невеликого отвору на схилі гори, від подиву
пороззявляли роти та шукали де завгодно, тільки не там, де треба, доки нарешті не
знайшли. Тож коли вони побачили Джил, то одразу ж усім гуртом кинулись до неї,
видираючись крутим схилом. Їй на допомогу простягнулися безліч рук, Джил
вчепилася за чиїсь, вилізла з отвору і, наче м'яч, покотилася по землі. Потім устала і
сказала:
– Йой, будь ласка, швидше, відкопайте всіх! Там ще троє. І коні. Серед них принц
Риліан.
Прохаючи про це, вона побачила, який натовп зібрався навколо неї: окрім
танцюристів, набігло багато зівак, яких вона одразу не помітила, – вони спостерігали за
дійством осторонь. З дерев позістрибували численні білочки, злетілися сови. Їжачки
пришкандибали на своїх коротеньких ніжках. За ними притупцювали ведмеді та
борсуки, а останньою приєдналася величезна пантера, помахуючи хвостом від
хвилювання.
Усі страшенно заметушилися та забігали, зрозумівши, що каже Джил.
– Потрібні лопати та кирки! Мерщій по інструмент! – закричали гноми і з усіх ніг
швидко кинулися до лісу.
– Розбудіть кротів, вони великі майстри копати та рити, не гірше за гномів, –
пролунав чийсь голос.
– Що вона сказала про принца Риліана? – перепитав інший.
– Тсс-с, – засичала пантера. – У бідолашної дитини потьмарилось у голові… та
нічого дивного… заблукала в печері, ви тільки подумайте! Вона сама не усвідомлює, що
каже…
– Так воно і є,– погодився з нею старий ведмідь, – бач, вона сказала, що принц
Риліан – кінь!
– Ні, нічого такого вона не казала, – зухвало зауважило білченя.
– Ні, казала! – заперечила його подруга.
– Усе т-т-так і є-є. Не ка-жіть ні-се-ніт-ниць, – промовила Джил, що вже цокотала
зубами від холоду.
У ту саму мить одна дріада накинула на неї хутряну накидку, яку загубив якийсь
гном, коли стрімголов мчав до лісу по лопату, а якийсь послужливий фавн підтюпцем
побіг через ліс по гарячий чай туди, де біля входу в печеру Джил розгледіла вогнище.
Не встиг він повернутися, як знову з'явилися гноми, хто з киркою, хто з лопатою, і
почали розкопувати схил. Почулися вигуки: "Гей, що ти робиш? Геть забирай свого
меча!" та "Слухай, хлопче, зупинись!", а також "Та воно зле, ти диви!"
Джил підхопилася та побігла до провалля, не знаючи, чи то плакати їй, чи то
сміятися, коли побачила бліде замурзане обличчя Юстаса, що виглядало з чорного
отвору. У правій руці він тримав меча, яким загрозливо розмахував, нікого до себе не
підпускаючи.
Як ви вже здогадались, в останні хвилини Юстас почувався зовсім не так, як перед
тим Джил. Він чув її крик, бачив, як вона зникла хтозна куди, і разом із Трясогузом та
принцом вважав, що її захопили вороги. Знизу йому було не видно, що те бліде
сріблясте світло є саме місячним сяйвом, тож він подумав, що цей отвір – то лаз в іншу
печеру, якою стелиться таємниче світло, і там мешкають дивовижні печерні істоти.
Ось чому, умовивши Трясогуза підсадити його, вихопивши меча та висунувши
голову, він виявив неабияку хоробрість. І принц, і Трясогуз зробили б так само, якби
змогли пролізти в цей надто вузький для них отвір. Юстас був ледь більшим за Джил,
проте більш незграбним, і, пролізаючи крізь отвір, він звалив на себе маленьку снігову
лавину й запорошив собі обличчя. Тож немає нічого дивного в тому, що, обтрусивши
сніг з очей та несподівано побачивши десятки фігур, які щодуху бігли до нього, він
спробував їх відігнати.
– Стій, Юстасе, стій! – заволала Джил. – Це друзі! Ти що, не бачиш? Ми ж у Нарнії!
Усе гаразд!
Юстас озирнувся і, побачивши, що це правда, вибачився перед гномами (які
відповіли, що вибачатися немає за що), а після того десятки товстих, волохатих,
коротеньких рук допомогли йому (як п'ять хвилин тому вони допомогли дівчинці)
вибратися з печери. Джил злізла схилом, просунула голову в отвір та радісно
прокричала щасливу звістку. Коли ж відвернулась, то почула, як Трясогуз бурмоче:
"Ой-ой-ой, бідолашна Поул! Для неї це виявилось занадто. Не здивуюсь, якщо вона не
при тямі. У неї почались галюцинації".
Джил приєдналась до Юстаса, вони потиснули одне одному руки і вдихнули на
повні груди вільного нічного повітря. Їм обом дали випити гарячого чаю, а Юстасу ще й
позичили теплу накидку. Поки вони пили чай маленькими ковточками, гноми вже
розкидали сніг кругом отвору та розширили його – тепер їхні кирки та лопати весело
грюкали, зовсім як ноги фавнів та дріад у танці десять хвилин тому. Минуло лише
десять хвилин! А Джил та Юстасу вже здавалося, що всі їхні пригоди у темряві та
духоті, увесь цей морок їм лише примарилися. Тут, на поверхні, на морозі, коли над
землею світить місяць та сяють такі величезні зорі (зірки в Нарнії ближче, ніж у
нашому світі), а навкруги стільки добрих та веселих облич, ніяк не віриться в
Підляндію.
Не встигли чада попити чаю, як з'явилося дванадцять кротів, ще заспаних і через
те роздратованих. Дізнавшись, у чому справа, вони змінили гнів на ласку та одразу ж із
радістю стали до роботи. Навіть фавни знайшли собі посильну справу: в маленьких
візках вони відвозили землю подалі, а білки метушилися, ганяючи туди-сюди із такою
швидкістю, що Джил було несила вгледіти, що саме вони робили, окрім метушні.
Ведмеді з сичами заходилися давати поради, наполягаючи, аби діти зайшли до печери
(туди, де Джил бачила вогнище) погрітися та повечеряти як слід. Але діти й чути про
це не бажали, доки не побачать друзів на волі.
Жоден землекоп у нашому світи не зрівняється с тутешніми гномами та розумними
кротами! Хоча, по правді кажучи, і кротам, і гномам робити це зовсім не важко – вони
обожнюють рити та копати. Ось чому діти не встигли й оком змигнути, як ті прорили
на схилі гори широченний лаз. І звідти, із темряви, під місячне світло – це була б, бр-рр, дуже лячна картина, якщо не знаєш, хто там у середині гори, – з'явилась спочатку
довгов'яза постать у гостроверхому капелюсі, а за нею вийшов принц Риліан власною
персоною, що вів за повід двох коней.
Побачивши Трясогуза, усі здивовано загукали:
– Дивіться, це простоквак! Це ж наш Трясогуз! Так, це Трясогуз зі Східних
трясовин! Трясогузе, як ти тут опинився? Тебе всюди шукають… Лорд Тиквік наказав
усюди розклеїти оголошення… Тому, хто знайде, обіцяно винагороду!
Раптом усі крики урвались, запала мертва тиша, саме така, що настає, коли у класі
стиха галас, варто директорові школи прочинити двері. У цю мить усі побачили принца.
Усі розуміли, хто перед ними. Адже тут були численні звірі, дріади, гноми, фавни,
котрі пам'ятали його ще з тих часів, коли він не був зачарованим. Знайшлось декілька
дідусів, що згадали його батька, короля Каспіана, й свою юність – як же принц був на
нього схожий! Але мені здається, що принца впізнали б у будь-якому випадку. Після
довгого ув'язнення у Темному королівстві він був блідий, розпатланий та зморений,
увесь у пилюці та багні, вдягнений у все чорне, але, попри те, в його обличчі та в
манері триматися по-королівськи було стільки величі, що помилитися було неможливо.
Такий вираз властивий усім справжнім королям Нарнії, котрі правлять країною з волі
Аслана та займають трон Пітера Великого, славного короля Нарнії, у Кейр-Паравелі.
Зараз же всі поскидали капелюхи, попадали ниць, а наступної миті полинули веселі
вигуки та радісні крики, усі гучно заляскали в долоні, заплигали в захваті й
затанцювали з радощів, стали так стискати один одному долоні, обійматися,
цілуватися, що у Джил навернулися сльози на очі. Такі вітання були варті пережитих
випробувань.
– Ваша високосте, – звернувся до принца найстарший із гномів, – дозвольте
запросити вас на невеличку вечерю на честь закінчення танку віхоли.
– Із задоволенням, мій старійшино, – відповів принц. – Бо ще жоден принц, лицар
або ведмідь ніколи не почувався таким зголоднілим, як ми сьогодні.
З цими словами всі посунули до печери. Джил чула, як Трясогуз казав оточуючим:
– Ні, не зараз. Я розповім про все згодом. Нічого особливого зі мною не трапилось.
Краще ви розкажіть, які новини. Та не треба мене жаліти, краще скажіть про все
одразу. То як там король? Чи правда, що корабель потрапив у шторм та затонув? А
лісові пожежі? Чи нема військових провокацій на кордоні з Остраханством? Дракони
завдають шкоди, чи не так? Не здивуюсь, якщо так воно і є.
Усі навколо засміялися: "Оце так Трясогуз! Знати по-всьому – справжнісінький
простоквак!"
Діти падали з ніг, такі вони були зголоднілі та зморені, але вигляд теплої та
затишної печери, відблиски палаючого вогню, веселі тіні від нього на стінах, на чистих
кухлях, тарелях та тарілках, майже як у кухні сільської хатини, дещо повернув їм сил.
Але все ж вони не втерпіли та задрімали, чекаючи на вечерю. Поки вони дрімали,
принц Риліан детально розповів старшим і мудрішим гномам та звірам про все, що з
ними трапилось. Так мешканці країни дізнались, яка біда загрожувала Нарнії, яке зло
готувала для них підступна чаклунка. Як вона задумала все це і от-от мала підкорити
Нарнію, та ще й руками Риліана – яка підлість! (авжеж, вона, мабуть, із тієї самої підлої
компанії, що й Біла Відьма, яка колись, за старожитніх часів, наслала на Нарнію вічну
зиму). А йому й на думку не спадало, що королівство, котре вона йому пообіцяла, і так
належить йому за правом. Вона ж, пообіцявши йому корону, хотіла зробити його своїм
невільником та правити від його імені. Як бачиться з того, що трапилося з дітьми, вона
була в дружбі та сколоті зі злими велетнями Вересилії. "Ваша величносте, ці злі
північні чаклунки шкодять кожного разу по-різному, але ж на думці у них завжди одне
й те саме! І це для нас наука!" – підкреслив старший із гномів.
Розділ 16
Життя без кінця й без краю
Наступного ранку, коли Джил прокинулась і побачила, що вона в печері, на якусь
жахливу мить їй здалося, що вона знов у Підляндії. Але, помітивши, що вона лежить у
ліжку із вересу під хутряною накидкою, у вогнищі, ніби його тільки-но розпалили,
весело потріскує полум'я, а через вхід у печеру ллється ранкове сонячне світло, вона
відразу ж про все згадала та заспокоїлась. Вечеря напередодні була просто чудова,
попри те, що діти були дуже зморені та мало за нею не поснули. Вона ледь пам'ятала,
як кругом вогнища юрбилися гноми із пательнями, розміром більшими за них самих, і
як на сковородах апетитно шкварчали ковбаски, дуже-дуже багато ковбасок… Та не
якісь жалюгідні ковбаски, майже з самого хліба, як у шкільному буфеті, а зі
справжнього м'яса, соковиті, щойно з жару, підрум'янені та добре просмажені,
товстенькі – ось-ось луснуть. А ще згадалися здоровенні кухлі, повні гарячого шоколаду
з пінкою, аж губи злипалися, та хрустка картопля, та печені яблука з начинням із
родзинок, ще й морозиво – щоб трішечки охолонути після усієї цієї насолоди…
Джил сіла й роззирнулася навкруги. Недалечко камінним сном спали Трясогуз та
Юстас.
– Гей, соньки! – гукнула їх уголос Джил. – Чи ви збираєтесь коли-небудь уставати?
– Тсс, тихенько! – пролунав сонний голос звідкілясь згори. – Агов! Угамуйтесь ви
там! Тсс!
– Ти ба! Не може бути! – зраділа Джил, угледівши жмуток пухнастого пір'я, що
сидів, мов на сідалі, на старовинних ходиках у кутку печери. – Невже це Сизокрил?
– Агов, дівчинко! – заухав пугач, висунувши голову з-під крила та розплющуючи
одне око. – Я прилетів зі звісткою для принца. Опівдні білки принесли нам добру
звістку-гу-гу. Принц уже вирушив у дорогу, тож ви маєте поспішати за ним. Щасливої
дороги! – І голова птаха знов сховалася під крило.
Не було сенсу намагатися дізнатися під пугача щось іще, тож Джил устала та
пошукала, де б прибратися та поснідати. У цю мить до печери увійшов маленький фавн,
чиї копитця гучно цокотіли по кам'яній підлозі.
– Прокинулася нарешті, донько Єви, – звернувся він до дівчинки. – Може, ти
розбудиш хлопця сама? Вам вирушати через декілька хвилин. Два кентаври люб'язно
погодилися підвезти вас у Кейр-Паравель, – промовив він стиха. – Авжеж, ви розумієте,
що це надзвичайно велика, небачена повага. Жодного разу не чув, щоб вони когонебудь на собі возили. Негоже їм чекати.
– Де подівся принц? – було першим запитанням Трясогуза та Юстаса, щойно їх
розбудили.
– Вирушив до Кейр-Паравеля на зустріч із королем, своїм батьком, – відповів фавн
на ім'я Оранс. – От-от очікується прибуття до гавані корабля його величності. Мабуть,
відразу після відплиття король зустрів Аслана – вже й не знаю, чи уві сні, чи ні, – і той
повернув його та сказав, що на березі його чекає давно зниклий син.
Юстас уже прокинувся та разом із Джил допомагав Орансу накривати на стіл.
Трясогузові ж наказали не вставати з ліжка: до нього мав прийти та огледіти опіки на
нозі відомий цілитель, знахар, як обізвав його Оранс, – кентавр на ім'я Кастор.
– Ох! – видохнув Трясогуз, але з тону можна було здогадатися, що він страшенно
задоволений. – Не здивуюся, якщо він захоче відрізати мені ногу до коліна. Згадайте
мої слова, – та можливість залишитися в ліжку його цілком влаштовувала.
На сніданок була яєчня з грінками, а Юстас із таким апетитом накинувся на їжу,
що, здавалося, це не він опівночі за вечерею наївся від пуза.
– Слухай-но, хлопче, – із жахом дивлячись, як Юстас наминає за обидві щоки,
зауважив фавн. – Мені здається, тобі не має потреби так поспішати. Певен, що
кентаври ще снідають.
– Досі снідають?! Не може бути! Уже одинадцята година! Вони що, так пізно
прокинулися? – здивувався Юстас.
– Усе навпаки, – заперечив Оранс. – Вони прокинулися до світанку.
– Чого ж вони досі не поснідали? – не втямив Юстас. – Нащо було чекати?
– Нічого вони не чекали, а снідати заходилися, щойно прокинулись.
– Нічого собі! – здивувався хлопчик. – Скільки ж можна їсти?
– Невже ти, хлопче, не знаєш, що кентавр – це людино-кінь. У нього два шлунки:
один шлунок як у людини, інший – як у коня. Ще й обидва вимагають їжі. Ось чому
кентаври починають свою трапезу із каші, риби та нирок, які закусюють окостом і
омлетом із шинкою, а на десерт у них грінки з повидлом, кава і, звичайно, пиво. Уже
після цього починають снідати, як коні, – годуються годину-іншу на пасовиську,
ласують силосом, вівсом та прихоплюють торбинку цукру. Ось чому, якщо звеш
кентавра погостити на вихідні чи на свято, треба серйозно підготуватися. Дуже
серйозно, скажу я вам.
У цей час почулося дзвінке цокання копит, і біля входу до печери діти побачили
двох кентаврів. Обоє були бородаті, тільки в першого борода буда чорна, як смола, а в
другого – золотиста. В обох борода спадала на могутній голий торс. Обом довелося
пригнутися, аби зазирнути до печери. Діти відразу принишкли та швидко доїли
сніданок. Ще нікому ніколи не спадало на думку розсміятися, побачивши кентавра, бо
вони такі величні, серйозні, сповнені вікової мудрості, яку черпають у зірок. Їх важко
розвеселити, важко вивести з рівноваги, але у гніві вони страшні, мов виверження
вулкану.
– До побачення, любий Трясогузочко, – промовила Джил, підходячи до ліжка
простоквака. – І пробач мені. Мені соромно, що спочатку ми називали тебе занудою.
– І мені також пробач, – підійшов ближче Юстас. – Ти – найкращий товариш у світі.
– Я певна, що ми ще обов'язково побачимося, – додала Джил.
– Ой, не певен я, не певен. Навряд чи, – сумно промовив Трясогуз. – І свій рідний
закуток я навряд чи знов побачу. А принц – такий свійський хлопець, та він дуже
кволий, вам не здалося? Підірвав здоров'я там, під землею. Не здивуюсь, якщо він довго
не протягне. Зовсім на ладан дихає.
– Трясогузе, щось ти говориш зовсім як старий скиглій. Тужиш, мов на похоронах.
Хоча насправді – я ж бачу – ти просто щасливий. Тебе послухати – ти усього боїшся, а
насправді хоробрий, мов… мов Лев.
– До речі, про похор… – почав був Трясогуз, але Джил, почувши, що позаду
нетерпляче б'ють копитами кентаври, зовсім його приголомшила, так, що він не міг
сказати ані слова: вона кинулася йому на шию, обхопила його руками та міцно
поцілувала у щоку болотного кольору. А Юстас міцно потиснув йому руку.
Після цього діти поспішили до кентаврів, а простоквак, відкинувшись на подушку,
пробурмотів собі під носа:
– Так, про таке я навіть і не мріяв. Навіть такий красень, як я…
Їхати верхи на кентаврі – нечувана честь (тож не думаю, що крім Джил та Юстаса
така честь колись випала ще комусь), але, треба зізнатися, то вельми незручно. З тієї
простої причини, що нікому і на розум не спаде спробувати надягти на кентавра сідло
(хіба що кому життя набридло), та їхати без сідла – насолода не з приємних, особливо,
якщо ви вперше в житті їдете верхи, як це трапилося із Юстасом. Кентаври виявилися
чемними та люб'язними – поводились, мов справжні дорослі. Вони галопом скакали
лісами Нарнії та дорогою розповідали дітям про цілющі властивості трав та коріння,
про вплив планет, про дев'ять імен Аслана та їхнє значення, та ще різне. Діти
зморилися та вимучилися від струсів, але віддали б усе на світі за ще одну таку
подорож. Щоб знов побачити ці галявини та схили, що блищать від випалого за ніч
снігу, зустріти кролів, білочок та птахів, що побажають вам доброго ранку, знову
вдихнути повітря Нарнії та почути голоси нарнійських дерев.
Ось вони спустилися до річки, блискучої та переливчастої під зимовим сонцем.
Останній міст лишився вище за течією (біля містечка Беруна, маленького, чепурного, з
червоними черепичними дахами). На інший берег вони перебралися на поромі. Треба
сказати, що правив поромом простоквак, бо всю мокру та рибну роботу в Нарнії
справляють саме вони. Коли вони переправилися, то поскакали уздовж південного
берега річки та невдовзі прибули в Кейр-Паравель. Не встигли вони зіскочити з
кентаврів, як побачили, що по річці величезним птахом летить розкішний корабель,
котрий їм уже доводилось бачити в той день, коли Джил уперше ступила на землю
Нарнії. І знов на галявинці між замком та пристанню зібрався весь двір – цього разу,
щоб зустріти короля Каспіана, який нарешті повернеться додому. Риліан, котрий
змінив чорний одяг на пурпурну мантію, накинуту поверх срібної кольчуги, в
нетерплячому очікуванні стояв простоволосий біля самої води. Поряд із ним у
маленькому кріслі на колесах, запряженому віслюком, сидів гном Тиквік. Побачивши
весь той натовп, діти зрозуміли, що до принца їм ніяк не пробитися – та й треба
сказати, що почувались вони трохи боязко. Ось чому вони запитали кентаврів, чи
можна ще трохи посидіти верхи, щоб побачити все поверх натовпу. Кентаври
милостиво дозволили.
У цей час на палубі корабля загриміли срібні фанфари, матроси викинули швартові,
а щури (зрозуміло, що розумні) та простокваки підхопили їх та потягли корабель до
пристані, мов на буксирі. Оркестр заграв тріумфальний марш. Ще мить – і ось
королівський галеон завмер біля причалу, а пацюки вже приладнують трап…
Джил усе видивлялася короля, що ось-ось мав ступити на берег. Та, здається,
трапилась якась затримка. На берег прибіг трапом якийсь лицар, блідий, мов полотно,
та схилився перед принцом і Тиквіком. Утрьох вони про щось тихесенько перемовились,
так, що ніхто не зрозумів, про що. Як і досі, грала музика, та відчувалося, що усім стало
якось ніяково. Потім на палубі з'явилися четверо лицарів. Вони щось несли, старанно,
дуже поволі та обережно. А коли сходили трапом, то стало видко, що вони несуть: це
був старий король на ношах, дуже блідий та нерушний. Лицарі спустили ноші на
землю. Принц упав на коліна та обійняв короля. Усі побачили, як король Каспіан
здійняв руку та благословив його. Почулися вигуки привітання, але рідкі та несміливі –
усім стало зрозуміло, що відбувається щось невеселе. Зненацька голова короля впала
на подушки, оркестр змовк та запанувала тиша. Стоячи на колінах перед королем,
принц припав головою до грудей батька та гірко заридав.
Натовпом пронісся шепіт, він заколивався – тільки тут Джил помітила, що всі, у
кого були капелюхи, кепі, шапочки, берети чи шоломи, зняли їх та завмерли з
непокритими головами. Так само вчинив і Юстас. Потім вона почула якийсь шум згори
та побачила, як на шпилі головної вежі приспускають величезний прапор із золотим
Левом – він полоскався та лопотів від вітру. Знов заграла музика: полилася повільна
сумна мелодія – невтішно ридали валторни, плакали струни – і від цієї мелодії
розривалося серце.
Діти тихенько злізли з кентаврів додолу (кентаври навіть не помітили).
– Як же мені кортить додому, – засумувала Джил. Юстас мовчки кивнув, закусивши
губу.
– Я прийшов по вас, – пролунав глибокий голос у них за спинами. Вони обернулися
і побачили самого Лева, такого справжнього й могутнього, і виразного, що порівняно з
ним усе навколо здавалося блідим та незначним. Джил миттю забула про померлого
короля і пригадала, як через неї Юстас впав із кручі, як вона проґавила майже всі
знаки та про всі їхні сварки, суперечки та прикрі слова. Їй було зле, кортіло
вибачитись, але вона не могла вимовити ані слова. Тоді Лев поглядом притягнув їх до
себе, зігнувся над ними, облизнув їхні побілілі обличчя та сказав:
– Забудьте про все те. Сварити я вас більше не буду. Ви впорались з усім, задля чого
я викликав вас у Нарнію.
– Аслане, прошу, – попрохала Джил, – чи можна нам тепер повернутися додому?
– Так. Я прийшов саме по вас, – обізвався Аслан.
Він широко роззявив пащу й дмухнув. Цього разу вони не відчули, що летять небом;
навпаки, їм здалося, що вони лишились нерухомими, а ураганний подих Аслана жене
від них і корабель, і померлого короля, і палац, і сніги, й зимове небо. Тому що все це
розчинилося в небі, мов кільця диму, а самі вони зненацька опинилися на шовковій
травичці, серед могутніх дерев, біля прозорого струмка з питною водою, а навкруги
яскраво світило гаряче літнє сонце – вони знову були на горі Аслана, що лежала
набагато вище Нарнії, десь за краєм світу. Але що дивно – прониклива тривожна
погребальна музика на честь короля Каспіана розливалася навколо них, хоч ніхто не
міг би сказати, звідкіль вона плине. Вони йшли уздовж струмка – Аслан попереду: він
був таким чудовим, а музика – такою гірко-зворушливою, що на очах у Джил мимоволі
виступили сльози.
Невдовзі Аслан зупинився, а діти зазирнули у струмок. Там, на золотавому
піщаному дні, лежав король Каспіан, мертвий, а над ним струменіла вода, чиста та
прозора, мов скло.
Його довга біла борода розвівалася у ній, мов дивна водяна рослина. Усі троє
стояли над ним і не могли стримати сліз. Навіть Лев і той плакав здоровенними
левовими сльозами, і кожна сльозинка його була безцінна. Джил помітила, що сльози
Юстаса – то вже не дитячі сльози й не сльози хлопчика, що намагається їх приховати, а
сльози дорослого чоловіка. В усякому разі, їй так здалося, незважаючи на те, що там,
на горі, слово "дорослий" взагалі втрачало будь-який сенс, бо кожен мав такий вигляд,
за яким неможливо визначити вік.
– Син Адамів, – звернувся Аслан до Юстаса, – піди до тих хащ, зірви там колючку та
принеси мені.
Юстас підкорився. Колючка була довга, з лікоть, та гостра, мов шпага.
– Увіткни, сине Адамів, її мені в лапу, – повелів Аслан, здіймаючи праву передню
лапу та підставляючи Юстасу величезну подушечку.
– Колоти? – перепитав Юстас.
– Так, – відповів Аслан.
І тоді Юстас, зціпивши зуби, увігнав шпичку в подушечку на лапі Лева. Із рани
викотилася величезна крапля крові, і була вона такою червоною, що червоніше не
тільки не буває, але й уявити не можна. І впала ця крапля у джерело на тіло мертвого
короля. І відразу скорботна музика припинилась, а мертвий король почав змінюватись.
Його біла борода змінилася на бороду з просіддю, сиве волосся зникало, поки не
зосталося жодної сивини, а борода перетворилася на золотаву, і почала ця борода
меншати та коротшати, доки зовсім не щезла, а впалі щоки округлилися та
посвіжішали, зморшки згладились, очі розплющилися, потім очі та губи всміхнулися – і
раптом він підхопився та став перед ними юнаком, майже хлопчиком (але ким саме –
Джил сказати не могла, бо в країні Аслана жоден віку не має. Навіть у нашому світі
найдурніші з дітей – то діти найбільше за все, а найдурніші дорослі – то такі собі
найсправжнісінькі дорослі, розумієте, дорослі по-справжньому). Юнак кинувся до
Аслана та як міг обійняв його за могутню шию, міцно, по-королівськи, його розцілував,
а Лев відповів йому по-лев'ячому несамовито. Урешті-решт, Каспіан роззирнувся і
розсміявся радісно та здивовано.
– Гей! Та це ж Юстас! – вигукнув він. – Юстасе! Здається, ти нарешті знайшов край
землі! А пам'ятаєш меч, що я тобі подарував? Ти його зламав, коли бився з морським
змієм.
Юстас простягнув до нього руки і ступив крок уперед, готовий обійняти, але
несподівано злякався і позадкував.
– П-п-ослухай, – Юстас від хвилювання навіть трішечки затинався. – Це, звісно,
неймовірно! Але хіба ти не…. Я хотів сказати, невже ти?..
– Ой, не кажи дурниць, – присік його Каспіан.
– Але, – Юстас збентежено погледів на Аслана, – хіба він не помер?
– Так, – відповів Лев дуже тихо, майже кепкуючи, як здалося Джил, – він помер.
Більшість із нас уже померли, навіть я. Майже всі…
– А-а-а, ось у чому справа, – здогадався Каспіан. – Тепер я зрозумів, що тебе
бентежить. Тобі, певно, спало на думку, що я привид. Чи ще якесь безглуздя. Та хіба
тобі не зрозуміло? Я, мабуть, був би привидом, коли б з'явився в Нарнії, тому що мене в
ній більше не існує. Але не можна бути привидом у власному світі. От якби я потрапив
у ваш світ, то, ймовірно, видався б привидом. Точніше, не знаю. Але мені здається, що
ви до того світу також не належите, бо ж ви тепер тут.
У душах дітей запалала надія, але Аслан лише похитав гривастою головою:
– Ні, мої любі, – сказав він. – Коли зустрінетесь тут зі мною знов, то залишитесь
назавжди. Але не цього разу. Ви повинні повернутися у власний світ. На деякий час…
– Аслане, – звернувся до Лева Каспіан, – я завжди мріяв хоч одним оком зазирнути
у їхній світ. Чи це можливо?
– Тепер, коли ти помер, для тебе нема неможливого, – відповів Аслан. – Ти
зазирнеш туди лише на п'ять хвилин за їхнім часом. П'яти хвилин вистачить, аби
привести там усе до ладу.
І Аслан коротенько пояснив Каспіану, що Джил та Юстас повертаються до
Експериментальної школи. І про саму школу також розповів. Здавалося, він про неї
знає не гірше за дітей.
– Донько роду людського, – звернувся Аслан до Джил, – відламай-но прутика від
того куща.
Вона відламала, і щойно тільки прутик опинився у неї у руках, як одразу ж
перетворився на чудовий новий батіг.
– А тепер ви, сини Адама, оголіть ваші мечі, – велів Аслан хлопцям. – Але бити ними
можна тільки навзнаки. Я посилаю вас не проти воїнів, а проти дітей та боягузів.
– А ти, Аслане, чи будеш ти з нами? – запитала Джил.
– Вони побачать тільки мою спину, – відповів їй Аслан.
Він хутко повів їх лісом, і не встигли вони пройти й сотні кроків, як перед ними
з'явилася стіна Експериментальної школи. Аслан загарчав, струснувши на небі сонце.
Від його рику частина стіни – ділянка кроків зо двадцять – обвалилася, і, заглянувши у
пролом, діти побачили внизу знайомі хащі на подвір'ї школи, дах спортивної зали, а
зверху над ними похмуре осіннє небо, таке саме, яким воно було до того, як почалися
їхні пригоди. Аслан повернувся до Джил та Юстаса, дихнув на них та лизнув їм лоба.
Після цього ліг у проломі та повернувся до Англії золотавою спиною, а благородним
обличчям – до своєї країни. І відразу ж Джил побачила такі до болю знайомі обличчя,
точніше, фігури їхніх власників, що продиралися до них крізь кущі. Тут була майже вся
компанія – і Одета Шалапайль, і Киць-Чеширська старша, і Едіт Вінтербрьох, і
Прищавий Дилдаун, і гладуха Товстоун, і два осоружні брати Фіглі. Але раптом вони
зупинились, змінилися в обличчі та вся їхня підлість, жорстокість, самовпевненість та
підлабузництво поступилися місцем одному – жаху. Вони бачили, як обвалилася стіна
та що в цьому отворі лежить Лев розміром зі слоненя, а на них мчать троє людей у
сяючому одязі зі зброєю в руках. Джил старанно пригощала дівчаток батогом, а
Каспіан та Юстас били навзнаки мечами хлопців, та так, що за дві хвилини всі
задираки й хулігани порозбігалися, як зайці, з криками: "Убивають! Бандити! Леви!
Жах! Жах!" Ось у цьому сум'ятті подивитися, що коїться, вибігла директорка школи
(котра була, між іншим, жінкою). Коли вона побачила Лева, провалля у стіні, Каспіана,
Джил та Юстаса (котрих вона анітрішечки не впізнала), то з нею скоїлася істерика,
вона побігла назад у школу та подзвонила в поліцію – щось казала про лева, що втік із
цирку, про втікачів-бандитів, що зруйнували стіну та були озброєні мечами.
Посеред усієї тієї метушні Джил та Юстас тихенько прослизнули до школи, де
перевдяглися в звичайну шкільну форму замість своїх яскравих одеж. Каспіан
повернувся до свого світу, стіна, за волею Аслана, зробилася знов цілою, буцімто нічого
з нею і не було. Отже, коли прибула поліція й не знайшла ніякого лева, ніякої
зруйнованої стіни й ніяких бандитів, а побачила, що директорка школи поводиться, мов
навіжена, – почалося розслідування. І під час розслідування все, що коїлося у цій
Експериментальній школі, стало відомо – так із десятеро людей виключили зі школи. І
тоді друзі директорки зрозуміли, що діюча директорка бути директоркою не гідна, і
зробили її інспектором, аби вона заважала іншим директоркам і директорам. А коли
виявилося, що вона і на це не гідна, її перевели до парламенту, де вона щасливо засідає
і понині.
Свій розкішний одяг разом із мечем Юстас потай зарив у шкільному садку, а Джил
своє плаття нишком пронесла додому й на Новий рік шикувала в ньому на шкільному
карнавалі. Із того дня життя в Експериментальній школі змінилося на краще, і вона
перетворилася на звичайнісіньку собі школу. А Джил та Юстас лишились вірними
друзями на все життя.
А далеко-далеко від цих місць, у Нарнії, король Риліан поховав свого батька,
Каспіана-Мореплавця, десятого короля, що мав це ім'я, і довго тужив за ним. Сам він
правив Нарнією як треба, і за роки його правління земля розквітла, незважаючи на те,
що Трясогуз (нога котрого за три тижні зажила і стала мов новенька) всякий раз
зауважував, що за ясним ранком, ймовірно, станеться похмурий вечір та що гарні часи
не можуть тривати довіку.
Провалля на схилі тої гори ані засипали, ані мурували, і спекотними літніми днями
нарнійці нерідко спускаються туди, запалюють ліхтарі, спускають на воду човни й
катаються в них до світанку (якого там, до речі, нема). І довго під темними стелями, у
прохолодному повітрі підземелля, над тихою гладдю моря, ллються їхні пісні. А ще вони
розповідають одне одному легенди про міста, що лежать на великій глибині під ними. І
якщо так трапиться, що вам колись самим пощастить побувати в Нарнії, обов'язково
скористайтеся нагодою побувати в цих печерах!
Примітки
1
Йотуни – персонажі скандинавської міфології, велетні, які часто зображуються
потворами з двома головами або чотирма руками; за деякими джерелами, передували
богам та людям, а жили серед холодної та кам'янистої пустки на північному чи
північно-східному краю землі. (Прим. пер.)
Хроніки Нарнії — 7. Остання битва
Клайв Степлз Льюїс
Клайв Стейплз Льюїс
Хроніки Нарнії
ОСТАННЯ БИТВА
Розділ 1
На озері Чан
Це трапилося в останні дні Нарнії. Далеко-далеко від Ліхтарної пустки, поруч із
Великим водоспадом, жив-був такий собі облизян. Саме так: сказати, що він мавпа, – не
скажеш, а втім, вирішуйте самі. Був він такий старий, що ніхто вже й не пам'ятав, як і
коли з'явився він у тих краях, а ще він був найхитрючішим, найогиднішим та
найзморшкуватішим за всіх у лісі – таким, що й уявити собі неможливо. А мешкав він у
маленькій хатинці під стріхою з листячка та гілочок, що гніздилася у розгалуженні
великого крислатого дерева, а звали його Круть. Із сусідами в нього якось не склалося,
бо й сусідів, власне кажучи, не було, а не було тому, що майже всі розумні звірі, а так
само й люди, а так само й гноми чомусь той ліс оминали. Та хай як там було, але бувтаки в нього один сусіда, а можна сказати, й друзяка, віслючок на ім'я Верть.
Принаймні, усі вважали їх за друзів, та якщо б ви мали змогу придивитися до тієї
дружби, ви вирішили б, що ніяка то не дружба, а просто Круть попихає Вертем, як йому
заманеться, а той при ньому такий собі служка. Усю роботу виконував саме він. От
підуть вони, бува, по воду, набере Круть води у шкіряні бурдюки, закине їх Вертю на
спину, а той вже тягне їх на собі додому. Або знадобиться їм щось у місті, а воно
далеченько – аж за річкою, то саме Верть трусить до міста з порожніми мішками, а
потім чвалає додому з мішками, набитими харчами, що їх вторгував Круть. А вдома
Круть з'їдав усі солодощі, бо, як він сам казав:
– От не можу я харчуватися травою та будяками, як ти, мій друже Верть, тож, бач, і
доводиться крутитися, аби перехопити то те, то се.
На що Верть, бува, відповість:
– Та бачу, бачу, авжеж, друже!
Верть ніколи не скаржився, бо розумів, що Круть хоч куди розумніший за нього,
тому вважав, що той взагалі робить йому неабияку честь, товаришуючи з ним. Та
інколи навіть у нього уривався терпець, та щойно він розтуляв рота, як Круть одразу ж
рота йому затикав:
– От хто з нас краще знає? – спитає, бува, він, і сам же відповість: – А знає той, хто
розумніший, а розумніший тут я! А ти – телепень, та й годі!
На що Верть тільки зітхне:
– Авжеж, Крутю, ти в нас розумний, а я – хто… телепень і є! – та й піде робити, що
йому Круть наказав.
Одного весняного ранку двоє приятелів вирушили на прогулянку берегом озера
Чан. Лежало те озеро біля підніжжя скелястого пасма на дикому заході Нарнії. Із тих
скель падав у Чан великий водоспад, що ревів так, наче з того краю озера вдень та
вночі йшла злива та нескінченно гримів грім. А з протилежного боку з озера витікала
одна-єдина річечка, що далі за течією, набравши сил, перетворювалася на
найвеличнішу ріку Нарнії. Через водоспад вода в озері постійно пінилася бульбашками,
танцювала у коловоротах та вирувала, наче то вариво кипіло у великому чані. Звідси
озеро й взяло таку чудернацьку назву. Подейкують, що найкращий вигляд водоспад
має навесні, коли він набухає талою водою з далеких гір вже за межами Нарнії.
Отже, саме ранньою весною, коли у західних землях сходив сніг, вийшли наші
приятелі на прогулянку та почимчикували до озера, аби помилуватися краєвидом. Аж
раптом Круть тицьнув пальцем у напрямку водоспаду.
– Диви-но, що там таке? – спитав він.
– Що там що "от таке"? – здивувався Верть.
– Та ондечки – жовтіє щось просто у водоспаді. А тепер знову пірнуло, а тепер –
знов пливе. А що воно там плаває – ми й повинні з'ясувати, мій друже.
– Так от уже й повинні?! – спробував був заперечити Верть.
– Авжеж! – відказав Круть. – А що, як воно стане в пригоді? Тож, мій любий друже,
доведеться тобі лізти у воду, аби витягнути оте – що воно там таке? – на берег. Тоді й
роздивимося, що воно й до чого.
– Мені? Лізти у воду? Аби принести те сюди? – сумно перепитав, прядучи довгими
вухами, віслюк.
– Авжеж, бо як інакше ми роздивимося, що воно таке? – знизав плечима Круть.
– Але… Але ж… – вперся був віслюк, – чи не краще було б тобі полізти у воду, бо це
ж тобі кортить дізнатися, що воно там пірнає, а мені – щось не дуже… До того ж у тебе
є пальці, то ти в нас хвацький не гірш за тих же людей чи гномів, а в мене – що? Самі
копита… Що ти ними вхопиш?
– Не чекав я, ох, не чекав я від тебе такої відповіді, – зітхнув Круть. – Від когось
іншого – хай так, але від ліпшого приятеля…
– А що я такого сказав? – спитав віслюк тремтячим голосом, бо відчув, що чимось
дуже образив свого друга, і поспішив виправдатися: – Я – чого? Тільки й того, що
намагався…
– …загнати! Мене! У холодну воду?! Ніби й не чув про те, які ми, мавпи, слабкі
здоров'ям і що нам спіймати застуду, як іншим – чхнути! Гаразд, я полізу! Дарма, що в
мене вже й так зуб об зуб скаче, я таки полізу. Нехай я застуджуся та помру… Нехай
мій друг ще гірко пожалкує. – Іще мить, і Круть був ладен розридатися.
– О, не ридай, мій друже! – напівзаволав-напівзаридав Віслюк. – Про те я навіть і не
думав. Ти ж мене знаєш: телепень – він телепень і є, для нього й однієї думки забагато,
а тут одразу ж дві. Через них я і забув про всі твої хвороби. Авжеж полізу я, а ти й
думати забудь про те, аби мочити ноги, обіцяєш?
Круть пообіцяв, і Верть почвалав берегом – цок, цок, цок! – шукаючи поміж скель та
брил місце, де б зайти у воду, аби не поламати ноги. Що ж, холоднеча холоднечею, а
скелясті береги теж змушували замислитися, перш ніж пірнати у клекотливу пінну
каламуть. Тож довгу хвилину Верть ще простояв на березі, тремтячи усім тілом, і все не
міг зважитися на рішучий крок, доки позаду не почувся голос приятеля:
– Мабуть, таки доведеться мені!
– Облиш! Ти ж пообіцяв! Уже плигаю! – обізвався Верть. І шубовснув у воду.
В обличчя йому одразу жбурнуло мало не цілий жбан піни, з наступною хвилею він
вже наковтався води, а третя накрила його з головою так, що він уже й нічого не бачив.
Випірнув він за декілька секунд далеко від того місця, де пірнув під воду. А далі вир
підхопив його та потяг усе швидше й швидше по колу, доки він не опинився посередині
коловороту і знову булькнув під воду. Якимось дивом він встиг набрати повітря, інакше
б йому не виплисти, бо коловорот затягував його все глибше й глибше, і він уже встиг
розпрощатися з життям, як раптом його викинуло на поверхню. Насилу перевівши дух,
він одразу заходився гребти у напрямку жовтої плями, як вона бачилася у воді, та коли
до неї було вже копитом кинути, вона, ніби знущаючись, тихенько попливла собі геть,
дісталася водоспаду і зникла у вирі. Коли вона вигулькнула знов, плисти до неї було
навіть далі, ніж від початку.
Так по колу вони й ходили, доки віслюк уже посинів від холоднечі, набив синців об
гостре каміння і тіла свого від втоми не відчував, коли якоїсь миті йому пощастило і він
вчепився і ту штуку зубами. От так, зубами, і витяг він її на берег, плутаючись у тій
штуковині ногами, бо вона виявилася набагато більшою, ніж то здавалося у воді, –
завбільшки з килим, що кладуть перед комином, а до того ж іще й важка, слизька й
холодна.
Хитаючись на неслухняних копитах, він вдерся на берег і скинув ту річ біля ніг
свого друга, а сам став осторонь. Із нього рікою текла вода, та в нього вже не було сил
обтруситися. Він лише тремтів усім тілом та шмигав носом. А от друзяка – той навіть і
не спитав, як він почувається, бо його вкрай зацікавив віслючий улов. Він обійшов його
з одного боку, а потім – з іншого, потім розгорнув на березі наче той килим і навіть
тицьнув пальцем. В очах у нього спалахнув шельмуватий вогник, і він оголосив:
– Та це ж не що інше, як левова шкура!
– Не-не-невже? – не в змозі втамувати ляскіт зубів, спитав Верть.
– Цікаво… цікаво… цікаво… – розмовляючи сам із собою, мовив Круть, вочевидь
глибоко замислившись.
– …Хто міг вбити бідного лева? – допоміг Верть. – Як тепер дізнаєшся? Нам
залишається гідно його поховати…
– Е-е-е… – все ще розмірковуючи, мовив Круть. – А лев то був не справжній, себто
звичайний, нерозумний. Тож не переймайся. Там, за водоспадом, на дикому заході
немає розумних звірів. Тож цю шкуру носив дикий звір.
До речі, то була правда: невідомий мисливець, звісно, людина, вполював того лева
десь на дикому заході та, знявши з нього шкиру, либонь, на трофей, чомусь покинув її
напризволяще. А сталося це за кілька місяців до того. Та оскільки відбувалося те
далеко за межами Нарнії, то до нашої історії потрапили лише наслідки тієї історії.
– Нехай так, – не заперечував Верть. – Нехай навіть цю шкуру носив найлютіший з
усіх диких левів дикого заходу, хіба ми не повинні поховати її як слід? Тим паче, що це
ж лев, а лев у нас, сам знаєш, хто… Отже, я думаю…
– Облиш, друже, – відказав Круть, – думати! Не ображайся, друже, але думати тобі
якось не личить. Ми зробимо от що: ми зробимо з тієї шкури тобі зимову… е-е-е…
хутряну шубку.
– Щось мені ця думка не до вподоби, – затрусив головою віслюк. – Ти тільки уяви, на
кого я буду схожий у тій шубі: наче той віслюк у левиній… Що казатимуть про мене
інші звірі? Я не хочу, аби про мене казали…
– Та що там про тебе казати? – відказав Круть і заходився чухатися, як то зазвичай
роблять мавпи, чим, до речі, вони й відрізняються від вихованих людей.
– Та скажуть, яка ганьба, що я, віслюк, напнув на себе левину шкуру! Яка непошана
до великого лева Аслана! І як таке зухвальство мені взагалі спало на думку? –
насмілився зауважити Верть.
– Що я чую? – Круть аж чухатися кинув. – Мені перечить якийсь віслюк. От вигадав
– так вигадав: та нікому й на думку не спаде, що таке взагалі може спасти на думку
кому? Віслюкові! Усі ж розуміють, що нічого тобі на думку спасти не може, тому не
переймайся, мій друже, і дозволь вирішувати тим, у кого вистачає на те клепок.
Погодься, я ж бо не лізу в ті справи, у яких ти справніший за мене, бо краще за тебе я
розумію, що ти зробиш те краще. Саме з цих міркувань я й умовляв тебе скупатися в
озері, і, як бачиш, не даремно. Тож чому б і тобі не ставитися до мене так само – з
розумінням того, що є речі, на яких я розуміюся краще. Чому ти вважаєш, що я й
зовсім ні на що не годжуся? Будьмо справедливі: хай кожен робить те, що вміє!
– Авжеж, якщо так – то так, краще, либонь, і не скажеш, – погодився Верть.
– Отож я й кажу, – вів далі Круть, – що саме зараз саме час тобі зробити невеличку
пробіжку вздовж річки до Чипінгфорда та подивитися, чи торгують там помаранчами
або бананами.
– Але ж я… я… без задніх ніг від втоми, – вже вдруге за сьогодні уперся був віслюк.
– Розумію, – не сперечався Круть, – та не забудь, що крім того, що ти вкрай
втомлений, та ще й мокрий, як рядно, а від холоднечі у тебе зуб на зуб не попадає, –
тобі конче потрібно зігрітися! А що може бути краще для зігріву, аніж біг трухцем. До
того ж у Чипінгфорді саме сьогодні ярмарок.
Верть не знайшовся, що й відповісти, окрім "гаразд", та й побрьохав собі до міста.
Випровадивши приятеля, Круть і собі почвалав, але не до міста, а до свого дерева:
то на двох ногах, як то робить більшість люди, то на всіх чотирьох, як то робить
більшість тварин. Опинившись біля дерева, він хутко почав здиратися наверх: з гілки
на гілку, встигаючи ще й буркотіти собі під ніс та посміхатися якимсь своїм думкам.
Удома, не гаючи часу, він дістав із шухляди голку, нитки та ножиці, бо саме йому
виходило братися до справи, на яку був не здатен його приятель, а саме – шити. А
шити, помітивши у нього хист, його колись навчили гноми. Клубок суворих ниток
(суворих настільки, що краще було б назвати їх мотузком) він поклав собі за щоку, від
чого вона роздулася так, ніби він напхав туди ледь не з півкіло льодяників; голку зажав
у зубах, а ножиці – в жмені, з'їхав з дерева та почвалав назад до левиної шкури. Тут він
сів навпочіпки і взявся до справи.
Розправивши шкуру, він на око прикинув, що вона задовга як на віслюка, а от у
шиї, навпаки – закоротка, бо у віслюка шия довша, ніж у звичайного лева. Не
знітившись, він відчикрижив частину від тулуба та викроїв із неї довгенький комірець,
аби туди влізла осляча шия. Потім відкремсав голову та знову її пришив, але тепер уже
до комірця. Не забув він і про те, аби лишити шворки, аби було як застібати віслюка та
череві та у грудях. Деінколи над головою у Крутя пролітали пташки, тоді він одразу ж
кидав роботу, роблячи вигляд, ніби то він так – вийшов подихати свіжим повітрям.
Йому аж ніяк не кортіло, аби хоча б хто-небудь дізнався, що він там робить. Утім,
пташки його не помічали, а навіть якщо й помічали, розповісти про те, що вони бачили,
нікому б не змогли, бо то були дикі пташки, які могли лише цвірінькати або тьохкати,
тож пересторога виявилася зайвою.
Уже надвечір приплентався Верть. Він, звісно, вже не біг трухцем, а терпляче
шкандибав, ледь-ледь пересуваючи ноги, як справжній пересічний віслюк.
– На ринку помаранчів не було… – повідомив він. – Бананів – теж… Зате я такий
виснажений, що мені то байдуже! – сказав. І впав де стояв.
– Та нічого, – махнув рукою Круть. – Ти краще подивися, яку чудову обнову я тобі
справив! Вставай-но приміряти!
– Та хай їй, тій старій шкурі! – заледве підвівши голову, відповів Верть. – Зрання
прикинемо. Бо зараз мені й підвестися несила…
– Який же ти невдячний, друже, – підстрибнув Круть. – То ти, виходить, утомлений,
а я, виходить, ні? Увесь, якщо хочеш знати, день, поки ти прохолоджувався
прогулянкою берегом річки, я, не згортаючи лап, шив тобі, моєму другові, пальто!
Надвечір я не те що голки, а навіть і ножиць у пальцях не втримаю – ось який я
зморений! І що ж я чую замість слів подяки? Мій друг навіть дивитися не хоче на
витвір рук моїх! Він каже, що йому, мовляв, начхати… І що…
– О, Круть, мій друже, – одразу ж підскочив Верть, – пробач мені мою невдячність!
Який же я віслюк! Я – йолоп, та й годі! Авжеж, я готовий приміряти все, що завгодно,
аби догодити тобі, навіть цю… як ти кажеш – "чудову обнову", просто зараз! Будь
ласочка!
– Гаразд, – змилостивився Круть, – стій і не рухайся!
Шкура виявилася заважкою, аби накинути її на Вертя як пальто. Та врешті-решт,
пихкаючи та відхекуючись, Крутю вдалося затягнути її на віслюка, якось прилагодити,
зав'язати на шворки і навіть причепити левиний хвіст із китицею. Відступивши за крок,
він подивився, що з того вийшло. А вийшло те, що сумна віслюча пика, як не крути,
виглядала крізь відкриту левину пащу. Жоден з тих, хто хоч раз бачив справжнього
лева, нізащо не подумав би на нього. А з іншого боку, якщо не дуже прискіпатися до
крою, якщо дивитися здаля, і щоб світло було таким собі поганеньким, і якщо не давати
віслюку волі, аби той не волав, як оглашенний, та щоб копитами не тупотів, а головне –
якби усі інші й гадки не мали, який він, справжній лев, то чом би й не сплутати віслюка
з левом?
– Чудовий вигляд, мій друже, просто чудовий! – мовив Круть, коли надивився
вдосталь. – Якби тебе хто побачив просто зараз, він сприйняв би тебе за самого Аслана,
Великого Лева.
– Якби мене хоч хтось побачив просто зараз, то був би суцільний жах! – уже вкотре
за сьогодні вперся віслюк.
– Навпаки, мій друже, навпаки, – поплескав його по спині Круть. – Будь-кому
покажися у цій шкурі, і він зробить для тебе будь-що – все, що накажеш!
– Але ж я не збираюся нікому нічого наказувати! – здивувався віслюк.
– То ти ще не думав, – заохотив його Круть. – Але гарний радник тебе завжди
напоумить, що наказати. Радник у тебе вже є, тож не хвилюйся – я особисто обмізкую,
які саме розумні накази ти видаватимеш. А всім-всім-всім тільки й залишиться, що
слухняно виконувати наші накази, навіть королю. Ми з тобою наведемо лад у Нарнії.
– Може, воно й без нас… теє… усе до ладу? – засумнівався був віслюк.
– Що?! – гримнув на нього Круть. – Яке там "до ладу", коли на ринку немає ані
помаранчів, ані бананів?!
– Так-то воно й так, але ж якогось дуже великого попиту на банани я на ринку щось
не помітив. Може, людям вони не так уже й потрібні, як на цю пору року? Саме людям,
а не тобі…
– А цукор? Невже й на цукор немає попиту?
– Гм-гм… – облизнувся віслюк. – А от цукру таки не вистачає…
– Тоді… вдаримо по руках! Ти вдаєш із себе Аслана, а я тобі підказую, що казати.
– Ні-ні-ні, – перелякався Верть. – Які страшні речі ти ведеш! Того аж ніяк не можна
робити! Може, я й телепень, може, чогось і не кумекаю, але ж не настільки, щоб цього
не розуміти! От що як з'явиться справжній Аслан – що він скаже?
– Либонь, порадіє за нас, – знизав плечима Круть. – А що як не хто інший, як він
сам, і послав нам цю шкуру, мовляв, ось вам левина шкура, аби ви навели тут ладу, бо
самому, бач, ніколи. От сам ти – ти хоч коли-небудь бачив його на власні очі? Отож-бо й
воно!
Тільки він те мовив, як серед ясного неба гримнув грім та під ногами здригнулася
земля, ніби стався невеличкий землетрус, від якого обидві тваринки як стояли, так і
впали долілиць, носом у землю.
– Ось, – видихнув Верть, коли до нього повернулася здатність мовити хоч слово. –
Це знак! Це попередження, аби ми не робили дурниць! Нумо, скидай з мене цю шкуру,
хутко!
– А от і ні, – мов нічого й не трапилося, мовив Круть і навіть руки заховав за спину
(мавпа мавпою, та віддаючи йому належне – він і дійсно кумекав швидше за віслюка), –
це дійсно знак, та не той, що ти гадаєш, а зовсім інший знак. Я що хтів сказати – я саме
загадав: якщо Аслан існує та якщо він воліє, аби ми виконали його волю, нехай дасть
знак, щось на кшталт грому серед ясного неба або невеличкого землетрусу. І що ж?
Тільки-но я встиг подумати і саме розтуляв рота, аби проказати те уголос, як усе й
сталося! Відтепер зворотної путі у тебе, друже, немає. Тому припини сперечатися і
роби, що тобі кажуть. От де ви бачили віслюка, який би розумівся на знаках? Тим паче
– згори!
Розділ 2
Король робить хибний крок
Кілька тижнів по тому останній король Нарнії спочивав собі під кремезним дубом,
що ріс поряд з його мисливською хатинкою, до якої він деінколи наїжджав відпочити
від державних справ на тиждень-другий, зокрема навесні. Хатиночка під очеретяною
стріхою стояла неподалік місця злиття двох річок на східному краї Ліхтарної пустки.
Саме тут король знаходив притулок, віддаючи перевагу життю простому і
невибагливому перед пишністю та розкошами Кейр-Паравелю, королівського замку в
стольному місті Нарнії. Звали короля Тіріан, а було йому років десь двадцять-двадцять
п'ять. Попри зовсім ще юний вік, він був широкий у плечах, мав тверді м'язи, наче литі,
от лише бородою не вдався – деінде вона пробивалася окремими кущиками. Очі в нього
були блакитні, обличчя – відкрите й чесне.
Того ранку нікого поряд із ним не було, крім вірного його друга, єдинорога на ім'я
Діамант. Одне-одному вони були наче брати, бо не раз рятували одне-одному життя у
найзапекліших битвах. Та тепер благородне створіння було зайняте іншою важливою
справою: стоячи біля королівського крісла та вигнувши шию, воно лощило свій
блакитний ріг до блиску об свій власний молочно-білий бік.
– Щось у мене сьогодні все із рук валиться і навіть до ловів думки не лежать, – казав
король єдинорогу, – все дивні новини не йдуть з голови! Як ти гадаєш, мій друже, чи
прийдуть до нас сьогодні нові вістки?
– Що тут гадати, володарю? Новина і справді нечувана з давніх часів, бо ані діди,
ані прадіди того не пам'ятають, – кивнув єдиноріг, – якщо, звісно, то не чутки та не
плітки, а щира, як вона є, правда.
– Які ж то можуть бути плітки, якщо… – почав загинати пальці король, – ще
тиждень тому над головою в нас кружляли пташки з криками: "Аслан іде! Він
повернувся! Він знову в Нарнії!" А потім ми почули білочок, що їм казали їхні родичі,
що бачили його. А потім і олень: той казав, що справді бачив його вже тут, на Ліхтарній
пустці; бачив у місячному сяйві саме на повний місяць, хоч і далеченько, та вже на
власні очі. А слідом за ним хіба не зустріли ми того темношкірого бороданя, купця з
Остраханства, – той взагалі стверджував, що поява Аслана – поза всіляких сумнівів. До
його слів варто прислухатися, бо самі остраханці в Аслана не вірять, то до чого ж йому
плітки плести? І нарешті вчора вночі звістку про нього приніс борсук – він тварина
нічна і теж бачив його вночі.
– Усе так, сір, – відповів на те Діамант. – А якщо здається, ніби я не радію, а лише
сію сумніви, то те від того, що радість була б занадто велика, аби просто так – взяти й
повірити.
– Добре сказано, – зітхнув король, і голос його затремтів від хвилювання. – Мені й
самому важко повірити в те, про що навіть і не мріяв!
– Чу! – раптом скинув голову Діамант, настороживши вуха.
– Що там? – упівголоса спитав король.
– Тупіт копит, сір, – відповів Діамант. – Хода така, схожа на галоп. Дуже важка хода.
Дуже важкий кінь. А навіть і не кінь – а кентавр. А от і він, – додав він трохи згодом.
Справді, на дальньому краю галявини з'явився величний золотобородий кентавр. З
чола він витирав великі краплі людського поту, а його каштанові боки лисніли кінською
піною. Побачивши короля, він усе тим самим галопом пролетів усю галявину,
зупинився та вклонився йому.
– Вітаю тебе, королю, – мовив він низьким голосом, який здалеку можна було
прийняти за рев бика.
– Гей, хто-небудь! – король озирнувся на двері хатинки. – Келих вина благородному
кентавру. Вітаю тебе, о мудріший Рунвіте[1]! Бачу, тобі спершу треба перевести дух, а
потім ми воліли б знати: що привело тебе сюди?
Тим часом із хатинки вийшов паж і виволочив чималий дерев'яний келих,
оздоблений вишуканою різьбою. Кентавр підніс келиха до вуст та, перш ніж випити,
мовив:
– Піднімаю цей келих за Аслана, за істину та за вас, сір!
Єдиним духом він осушив келих (між іншим, достатній, аби напувати щонайменше
шістьох дужих чоловіків) і передав його пажу.
– Отже, Рунвіте, – поквапив кентавра король, – чи не приніс ти нам часом останні
вісті про Аслана?
У відповідь кентавр лише похмурнів, наче небо перед грозою, та брови насупив. На
обличчі його читалася тривога.
– Сір, – нарешті зітхнув він, – вам має бути відомо, що я давно спостерігаю за
зірками на нічному небі. А спостерігаю я за ними дуже й дуже давно, бо ми, кентаври, і
живемо довго-довго, значно довше за людей і тварин та навіть, як на те, єдинорогів. І от
що я скажу вам: ніколи за своє довге життя не бачив я знаків тривожніших за ті, що
нині накреслено на небесах. Зірки не провіщають ані скорого приходу Аслана, ані
довгого миру, ані спокою. Не провіщають вони й радощів. Більш того, тривожнішого
розташування зірок, як підказує мені моя наука, я взагалі не бачив за всі ті п'ятсот
років, що вдивляюся в небо. Із тим я збирався був у дорогу, аби попередити вашу
величність, що великі біди чатують на Нарнію найближчим часом, коли вчора ввечері
долетіли до вух моїх чутки, мов, Аслан прийшов до Нарнії. І дехто буцімто бачив його
на власні очі! Не вірте тим чуткам – то казки, мій королю! Зірки не брешуть – брехати
можуть люди чи тварини, та тільки не зірки. Якби Аслан був тут, то першими про те
сповістили б саме вони: найблагородніші зірки зібралися б на його честь – то й був би
добрий знак, якому можна вірити. Все інше – то неправда…
– Неправда? Як так? – суворо насупив брови король. – Хто у нас у Нарнії та й в
усьому світі насмілився б на брехню у справі, з якою і жарти ніхто не жартує? – сказав
він те, і мимоволі рука його лягла на рукоять меча.
– Те мені невідомо, – похитав головою кентавр. – Та я знаю одне: на землі брехуни є,
та їх немає серед зірок небесних!
– Хай так, – зауважив єдиноріг, – а чи не міг Аслан прийти всупереч тому, що
підказують зірки? Бо як то розповідають стародавні легенди: зірки – його створіння, а
він не той лев, якого можна приручити.
– Добре сказано, брате Діамант, – підтримав того король, – я теж чув ці слова
стародавніх легенд: не той він лев, якого можна приручити.
Рунвіт підняв був руку і навіть подався вперед, немов застерігаючи короля, як
раптом із лісу почулося жалібне голосіння, і всі разом повернули голови на звук. Хто
плакався у лісі за деревами, було не видно, та голос швидко наближався, і за хвилину
можна було розчути окремі слова.
– Ой, лихо, лихе лихо, ой лихо коїться в лісі! О, горе вам, мої брати та сестри! Горе
всім священним деревам! Сокири січуть без жалю! Вмирають… вмирають… вмирають…
З останнім "вмирають" на галявину вибігла і сама плакальниця. Висока та струнка,
зростом така, що й кентавру могла заглянути в очі, дивна плакальниця водночас
нагадувала і жінку, і дерево. Це навіть важко уявити тому, кому не доводилося
зустрічати дріад, та ті, кому вони не в дивину, не тільки безпомилково відрізняють їх
від інших мешканців лісів, але й одну від одної. Король Тіріан, так само як і кентавр чи
єдиноріг – істинні нарнійці, – одразу ж упізнали дріаду букового дерева.
– Справедливості та правосуддя! – кинулася вона до короля. – Захистіть свій
відданий народ! Благаю вас про порятунок! Там, на заході, вирубують Ліхтарну пустку
під корінь. Уже сорок моїх братів і сестер стовбурами без життя лежать на сирій землі!
– Що?! Як це може бути, моя чарівна пані, хто підняв руку на священну для всіх нас
Ліхтарну пустку?! Як вони сміють?! І хто вони? Та хто б вони не були… – Король
вихопив меча. – Ім'ям Аслана…
Та дріада цього вже не чула. Не встиг король договорити, як пролунав тихий
протяглий стогін "а-а-аах", дріада здригнулася, наче її хтось вдарив – раз, другий,
третій, – похитнулася, ноги її підкосилися, і поки присутні ще не зрозуміли, що сталося,
як вона впала, мов підрублена. Якусь мить усі бачили перед собою бездиханне тіло на
траві, а ще за мить воно наче розчинилося в повітрі. Тільки тепер вони зрозуміли, що
сталося: десь далеко звідси хтось зрубав дерево, дух якого щойно благав про
порятунок. Щонайменше з хвилину від гніву та скорботи король був не в змозі
вимовити ані слова. Ледве отямившись, він вигукнув:
– За мною, друзі! Ми це так не залишимо! Найшвидший шлях до західного краю
пустки – уздовж річки. Присягаюся, жоден злодій живим від мене не втече!
– Від нас, сір! – рішуче додав єдиноріг.
Та всіх зупинив Рунвіт.
– Навіть у праведному гніві королю не слід давати владу почуттям. Ви повинні
зрозуміти, що в Нарнії коїться щось нечуване, таке, чого ще не було. Якщо це
бунтівники, більш того – бунтівники озброєні, утрьох нам із ними не впоратися. От якби
ваша величність воліли дочекатися…
– Чекати? Про те ми навіть думати не воліємо! – розсердився король. – Утім, аби не
гаяти часу, ми розділимося: ми з Діамантом – на допомогу деревам, а ти, друже, скачи
галопом по допомогу нам. Ти знайдеш її у Кейр-Паравелі. І от іще що: ось тобі моя
печатка, аби було зрозуміло, що ти виконуєш мій наказ. Збери загін вершників у
повних обладунках, дюжину розумних хортів, десяток гномів (вони найкращі лучники з
усіх). У нагоді може стати і леопард. А поки всі збиратимуться, спробуй докликатися
нашого знайомого велетня, Горогрюка, та перекажи усім, нехай поквапляться.
– Наказ зрозумів, уже виконую, сір! – мовив кентавр, повернувся, і вже за хвилину
зі східного краю долини чулося лиш відлуння його важкого чвалу.
Король ішов швидким широким кроком, ніде не зупиняючись ані на хвильку і
деінколи нечутно щось промовляючи крізь зуби та стискуючи кулаки. Діамант мовчки
йшов поруч. Порушувало тишу лиш дзвякання золотого ланцюжка на шиї єдинорога,
шурхіт двох людських ніг та легкий стукіт чотирьох кінських копит.
Невдовзі вони опинилися на березі річки. Тут, не змовляючись, вони рішуче
повернули праворуч і пішли заплавною стежиною, що петляла вздовж річки. Тож ріка
була ліворуч, а праворуч височів темний ліс. Що вище за течією, то земля ставала
кам'янистішою, трава рідшала й рідшала, а ліс, що густішав і густішав, підступав
майже до води. Невдовзі і стежинка добігла води та зникла. Випірнала вона вже з
іншого, північного, боку ріки. Вочевидь, тут і був брід. На середині вода сягала королю
майже пахв, а швидкий потік погрожував от-от збити його з ніг. І так би воно, мабуть, і
вийшло б, якби не Діамант, який весь час тримався поруч, а Тіріан тримав його за карк
(треба визнати, чотири ноги таки краще за дві, коли йдеться про збереження
рівноваги, особливо коли треба перетнути швидкий потік). Вода, що текла з гір, була
крижана, та король, у якого від обурення кров аж кипіла у жилах, цього навіть не
помічав. Заледве викараскавшись на протилежний берег, він одразу ж витер меча об
єдиний клаптик плаща, що залишався сухим, – той, що прикривав рамена.
Тепер ріка була праворуч, а Ліхтарна пустка – просто попереду. Та не пройшли
вони й чверті путі, як побачили на річці щось дивне.
– А це що таке?! – спитав король.
– Поглянь! – мовив єдиноріг.
Це вихопилося в обох одночасно.
– Та це ж пліт! – придивившись, ошелешено ще за мить тільки й мовив король.
Так воно й було. Пліт, зв'язаний із півдюжини струнких стовбурів щойно повалених
дерев, з яких тільки-но обрубали віття, хутко сплавлявся річкою долу. Попереду з
довгою жердиною, аби керувати плотом, стояв чудний, як на стороннє око, плотар –
водяний щур.
– Агов, щуре! Ти що ж таке робиш?! – загорлав король, перекрикуючи шум
бурхливої води.
– Та ось – колоди сплавляю річкою на продаж, – теж перекрикуючи плескіт води об
каміння, заволав щур, прикладаючи долоні до вуха (за відсутністю капелюха), наче
віддавав честь. – Остраханці залюбки купують.
– Що? Які остраханці?! – на мить обімлів король. – Хто взагалі дозволив рубати
дерева?!
Навесні напоєна талими снігами ріка біжить ой як швидко, особливо у верхів'ях,
тому пліт, як стріла, промайнув повз короля з єдинорогом і вже завертав за закрут,
коли здалеку долинула відповідь:
– Лев, ваша величність! То наказ самого Аслана! – Щур намагався докричатися, та
що він там ще кричав – вони не почули.
Із тим пліт зник за річковим закрутом, залишивши друзів, що спантеличено
переглядалися одне з одним, на березі. В очах у обох застигло одне й те саме питання,
відповіді на яке не мав жоден з них. Більш того, їм раптом стало лячно, як ніколи не
було перед жодним найзапеклішим боєм.
– Аслан… – нарешті вимовив король глухо. – Аслан… Як таке може бути? Рубати під
корінь священні дерева та вбивати їхні душі – дріад?!
– А що як самі дріади вчинили щось таке жахливе, що це не рубання, а покарання?
– майже пошепки висловив припущення Діамант.
– Але… продавати бездиханні тіла остраханцям? Хіба таке можливо? – заперечив
Тіріан.
– Ох, не знаю, не знаю, – зітхнув єдиноріг, як здалося, жалісним голосом. – Та не
той він лев, якого можна приборкати. А як не можна приборкати, то не можна й
зрозуміти.
– Що ж, – мовив король, – хай там що, а ми вже вийшли в путь, і тепер нам слід
дізнатися, що чекає на нас там, попереду, у кінці путі.
– І ми те дізнаємося будь-що, сір, – мовив на те Діамант. Ані на мить відважний
супутник короля не сумнівався у справедливості такого рішення, хоча б навіть їх і було
тільки двоє супроти невідомо скількох ворогів. Не сумнівався й сам король. Гнів застив
їм очі, тож бачити хоча б на крок далі свого праведного гніву вони не могли.
Король лише обійняв свого друга та чолом ткнувся тому в шию.
– Діаманте, – тільки й сказав він, – не знаю, що нас чекає попереду, та як же тяжко
мені на серці. Здається, краще було б і зовсім не дожити до цього дня.
– Так, – не сперечався Діамант. – Може, й насправді зажилися ми занадто на цьому
світі, тому на краще годі й чекати…
Ще хвилину чи дві вони ось так постояли мовчки, а потім рішуче попрямували
вперед.
Невдовзі попереду почувся мірний стукіт: "хек-хек-хек" – то вправно працювали
сокири. Самих дроворубів поки видно не було – їх приховував великий пагорб. Та коли
король зійшов на верхівку та окинув поглядом те, що колись було Ліхтарною пусткою,
красою та гордістю Нарнії, він змінився в обличчі.
Просто поперек віковічного пралісу, того самого пралісу, де колись дивували
погляд могутні дерева, що зросли з золотих та срібних зерняток того самого пралісу, де
колись людське дитя з нашого світу посадило дерево-оберіг Нарнії, тепер пролягла
широка просіка – вона скидалася на кровоточиву рану на живому тілі землі. Від просіки
аж до ріки тягнулися нерівні брудні подряпини рівчаків, якими стовбури повалених
дерев волочили до сплаву. Робота аж кипіла: стукали сокири, клацали батоги, коні
хрипіли, ледь-ледь тягнучи могутні стовбури до річки. Та перш за все вражало навіть
не це: ані король, ані єдиноріг не очікували побачити на вирубці стільки людей –
половина з тих, хто рубав священний ліс, були саме люди, а не розумні нарнійські звірі.
Іще один погляд – і стало зрозуміло, що то зовсім не русяві нарнійці, а засмаглі
бородані, які прийшли з Остраханства, країни, що лежала на півдні, і навіть не поряд, а
далеко за межами Нарнії, аж за Древляндією та Великою пустелею, що простягалася
поза нею.
Авжеж, не існувало причини з якої в Нарнії не можна було зустріти остраханця: чи
то купця з караваном, чи то амбасадора з почтом – у ті дні між Нарнією та
Остраханством відносини були досить мирними. Та чому їх зібралися в Нарнії десятки
та чому вони прийшли рубати нарнійський ліс – збагнути цього Тіріан аж ніяк не міг.
Він перехопив меча зручніше, а плащ намотав на ліву руку, і пішов до непрошених
гостей.
Найближче були двоє остраханців, що понукали та сварили коня, який застряг у
ритвині з багнюкою, намагаючись витягти чималий стовбур. Коли король опинився
поруч, вони саме намагалися зрушити коня з місця батогами.
– Ворушися, ти, ледачий син лінивця! От знайшла свинюка багнюку! – горлали
вони, клацаючи батогами. Кінь і без того тягнув щосили: очі в нього почервоніли, того
й диви – повилазять, з боків стікала піна, та все дарма.
– Чи ти заснув там, ледача тварюко?! – гримнув один з остраханців, якому, певно,
увірвався терпець, та шмагнув коня батогом. І тут сталося неймовірне.
З першого погляду на лісоповал Тіріан одразу ж про себе вирішив, що коні, якими
остраханці вивозять ліс, були їх власними – такими собі нерозумними та безпорадними
істотами (яких, до речі, і в нашому світі чимало). Нічого іншого він і припустити не міг.
Ось чому як не прикро йому було за безпорадних остраханських коней, з яких
знущаються жорстокі хазяї, а за живі дерева йому було болючіше (бо на відміну від
коней вони навіть втекти не могли). Йому й на думку не спадало, що якісь там
остраханці ладні приборкати волелюбного та розумного нарнійського коня, не кажучи
про те, аби огріти того батогом. Аж тут, тільки-но батіг опустився йому на спину, кінь
спочатку став дибки, а потім позадкував та жалісно так мовив:
– Навіщо ж за батіг одразу хапатися, дурень ти та сатрап! Не бачиш – я й так роблю
все, на що ладен.
Дивитися на те, як чужинці знущаються з вільних нарнійських коней, паплюжачи
священний нарнійський ліс, було вже занадто. Рука з мечем сама здійнялася, єдиноріг
рішуче виставив свій грізний ріг, і разом вони кинулися вперед. Наступної миті обидва
остраханці лежали мертвими в багнюці: одному меч відтяв голову, а іншого прямо в
серце вразив ріг.
Розділ 3
Круть у всій красі
– Добрий мій пане коню, ох, пане коню, – звернувся король до звільненого, як він
гадав, коня, поспіхом рубаючи шворки. – Як же так сталося, що вас загнобили
чужинці? Чи вони вже й Нарнію захопили? Чи, може, відбулася яка битва, а нам про те
й невідомо?
– Та ні, сір, – важко дихаючи від непосильної праці, відповів кінь, – нічого такого не
було. Прийшов от Аслан і повелів…
– Бережіться! Небезпека, мій королю! – перервав коня на півслові Діамант.
Тіріан підняв очі й побачив, що з усіх боків до них біжать остраханці, а з ними й
нарнійські звірі. Ті двоє загинули мовчки, навіть злякатися не встигли, тому інші
второпали, що щось трапилося не одразу, а лише коли помітили сторонніх там, де
щойно були їх товариші. Та, помітивши, одразу ж кинулися мститися. Хтось біг із
сокирою, а хтось (таких була більшість) – з ятаганом наголо.
– Нумо, швидше! Стрибайте мені на спину! – встиг крикнути єдиноріг,
підставляючи бік королю. Той злетів верхи вже на скаку, і не встигли нападники
оговтатись, як спритний єдиноріг рвонув з місця в кар'єр та зник з очей. Дорогою він
двічі змінював напрямок, перетнув ручай і, не збавляючи ходи, через плече спитав:
– Куди далі, сір, до Кейр-Паравелю?
– Зажди, друже, – стримав його Тіріан, – дай-но мені злізти. – Він зісковзнув зі
спини єдинорога та став обличчям до нього. – Діаманте, ми вчинили страшне, – мовив.
– Але ж нас змусили, – заперечив Діамант. – Спро-во-ку-ва-ли!
– Хай там як! Кидатися на когось, не кинувши перед тим виклику, до того ж,
здається, на неозброєних – то аж ніяк не звитяга, Діаманте! Ми – не месники, ми –
вбивці! Я вкрив себе ганьбою на віки вічні.
Діамант опустив голову. Йому теж було соромно.
– І от іще що: кінь обмовився, буцімто все відбувається за наказом Аслановим. Щось
таке казав і щур. Усі одноголосно твердять, що Аслан тут, у Нарнії. А що як це правда?
– Сір, невже ви й справді гадаєте, що Асланові може спасти на думку вдатися до
такого безчинства?
– Але ж це не той лев, якого можна приборкати, а коли так, то як зрозуміти, що
може спасти йому на думку? Ти як знаєш, Діаманте, а я мушу повернутися. Я покладу
свого меча перед остраханцями і попрошу віддати мене на суд Асланів, хай він
вирішить ступінь моєї провини і сам покарає мене.
– То ви віддаєте себе не в руки правосуддя, а в руки ката, – розсудив Діамант.
– Прийняти смерть, якщо таким буде його суд, то не ганьба, мій друже. Ганьба
відсиджуватися у кущах і тремтіти з остраху, гадаючи: чи прийшов він чи ні, і якщо
прийшов – то чи той це Аслан, у якого ми вірили, чи зовсім інший, грізний і лячний. Це
наче одного ранку побачити, як зійшло чорне сонце – то воно ще сонце чи вже ні?
– Це наче припасти до води, аби втамувати жагу, а вода… суха. Ось що це таке! Та
ваша правда: це кінець усім речам, які ми знали. Навіщо ж мені таке життя? І якщо
вже нічого не вдієш – що ж, ходімо здаватися на милість тих, що рубають ліси.
– Немає потреби йти здаватися обом, – відповів король.
– Усі ці роки ми були разом і жоден з нас ніколи не полишав іншого у скруті –
невже ви гадаєте, що я покину вас тепер? Якщо не буде вас і якщо Аслан – не Аслан, то
краще вже померти разом із вами сьогодні, ніж завтра жалкувати, що ми не померли
разом.
Більше нічого вони один одному не сказали, а повернули і пішли назад. В очах у
них стояли гіркі сльози.
Коли вони знову повернулися туди, де на них аж ніяк не чекали, остраханці
зчинили страшенний ґвалт і, розмахуючи ятаганами та сокирами, кинулися до
прибульців. Та король не збирався чинити опір – він простягнув їм меча, тримаючи
його лезом до себе, а рукояттю до них, та мовив:
– Я той, хто ще вранці був королем Нарнії. А тепер лише нещасний лицар, який
зганьбив свою честь і ввіряє себе на милість Аслана. Відведіть мене до нього!
– Мене теж, я теж здаюся, – коротко додав Діамант.
Чорняві бородані тісним колом оточили їх, обдаючи запахами часнику та цибулі;
їхні вирячені очі люто блищали на засмаглих обличчях. Меч у короля одразу ж
відібрали, руки скрутили за спиною, а Діаманту на шию накинули зашморг.
Остраханець, який, судячи з того, що на голові мав шолом, а не тюрбан, як у інших, був
тут за ватажка, одразу ж зірвав із Тіріана золоту тіару і швиденько заховав її серед
складок свого пишного вбрання. А потім полонених повели кудись углиб вирубки, де
над лісом (або краще сказати "над колишнім лісом") здіймався пагорб, а все навкруги
вже було порубано вщент. І ось що там побачили полонені.
На верхівці пагорба, де раніше росли дерева, тепер стояла хатина не хатина, а щось
таке, більше схоже на хлів під очеретяною стріхою. Двері у хлів були щільно зачинені.
Коло дверей, просто на траві, сиділо якесь плюгаве людиноподібне створіння: мавпа не
мавпа, а такий собі облизян. Тіріан і Діамант, які сподівалися побачити Аслана, а про
якусь там мавпу, чи що воно таке, навіть не чули, щонайменше дуже здивувалися.
Плюгавою мавпою біля входу в хлів, як ви вже, мабуть, здогадалися, був не хто інший,
як Круть. З того часу як ми востаннє про нього чули, а було це ще тоді, коли він мешкав
на дереві поблизу озера Чан, Круть дещо погладшав, та попри те зробився огиднішим
разів у десять, бо тепер він був не просто мавпою, а мавпою, одягненою по-людськи.
Він був запханий у пурпурову оксамитову камізельку, що стискала його під пахвами, а
знизу випирало пузо – бо що там не кажи, а шили та кроїли її на гнома. На ногах він
мав справжні пантофлі, та ще й які: щоправда без задників, але ж з носами,
оздобленими дорогоцінними камінцями. Авжеж, ті теж сиділи якось недолуго, бо задні
ноги в мавп, вони – як руки, добре пристосовані, аби лазити по деревах, але аж ніяк не
носити пантофлі. На голові у нього красувалося щось на кшталт корони – на вигляд,
щоправда, з паперу. Біля його ніг височіла величезна купа горіхів, які він хвацько
хрупав один за одним, клацаючи щелепами та випльовуючи шкарлупки. Час від часу
він підтягував камізельку аж під пахви, аби почухрати пуза.
Обличчям до нього у декілька рядів вишикувалась добра юрба нарнійських
розумних звірів – усі вони мали стривожений і розгублений вигляд. Коли вони
побачили полонених, що їх привели остраханці, над юрбою почулися стогін і плач.
– О, ясновельможний пане Круть, Асланів речник, – мовив остраханський ватажок.
– Ми привели вам двох полонених злочинців, завдяки нашій воїнській доблесті та
вмінню, а також волею великого бога нашого Таша, нам вдалося захопити цих
окаянних головорізів живими.
– Ти ж бач який меч! А дайте-но мені його сюди! – наказав Круть.
Йому з поклоном передали королівський меч із перев'яззю та усім іншим, і він
одразу ж начепив те собі на шию. Жалюгіднішого видовища, ніж мавпа в камізельці з
мечем, ніхто й ніколи не бачив.
– Долю цих двох ми вирішимо трохи пізніше, – мовив облизян, спльовуючи
шкарлупки у їх напрямку. – Вони заждуть, але є справа, яка чекати не може. Ця справа
зветься "горіхи". У зв'язку з цією справою ми воліли б бачити Старшу Білку,
відповідальну за заготівлю.
– Я тут, сір! – мовила руда Білка, ступивши крок уперед та поспіхом уклонившись.
– Ага! Ось де ти! – Круть зміряв її поглядом, який не віщував нічого доброго. – Тож
слухай нас уважно! Я бажаю, себто Аслан бажає більше горіхів. Ти чуєш мене? Більше
горіхів! Цієї жменьки, що ви тут наносили, – він вказав на купу, – і близько не досить!
Горіхів має бути більше. Удвічі більше! І всі вони мають бути тут до заходу сонця
завтра! І щоб ніяких пустих чи гнилих – я, себто він, цього не любить!
По рядах, де вишикувалися білки, пронісся тривожний вереск, і Старша,
зібравшись із духом, насмілилася запитати:
– Дуже вибачаюся, а чи не міг би Аслан сам про те нам сказати? Якщо нам буде
дозволено побачитися з ним…
– На все свій час, – не розгубився Круть. – Добре, він зробить вам таку ласку (хоча,
між нами, ви на неї і не заслуговуєте) – і явить себе вам сьогодні ж уночі… та тільки на
хвилинку, не більш. І ви зможете дивитися на нього скільки завгодно. Та за однієї
умови: він не потерпить, аби навколо нього збирався цілий натовп, а також – ніяких
питань. Усе, що ви збираєтесь йому переказати, можна переказати мені, його речнику.
А мені вже вирішувати, чи заслуговує ваша справа на те, аби його турбувати. А тепер
на вашому місці я якнайшвидше кинувся б виконувати наказ і збирати горіхи – ви ще
згадаєте мої слова, а то вам самим дістанеться на горіхи.
Нещасні білки чкурнули врозсип, ніби за ними женеться зграя хортів. Нові горіхові
побори були для них остаточним розоренням: зимові запаси майже скінчилися, а ті, що
залишилися до нового врожаю, вони вже віддали ненажерливому Крутю, і тепер їм
загрожував голод.
Тут з іншого краю натовпу почувся глибокий, майже трубний, голос. То був голос
ікластого та кошлатого дикого кабана – вепра.
– А чого це нам не можна юрмитися коло Аслана та розмовляти з ним? До чого нам
речник? Подейкують, у давню добу, як прийде він до нас, то підходь до нього хто
завгодно – нікому він не відмовляв!
– Ви досі вірите в бабусині байки? – відказав Круть. – Навіть якщо припустити, що
то правда, часи змінилися – змінився й Аслан. Тепер він вважає, що був занадто
ласкавим до всіх звірів, а ті вже геть розбалувалися, та так, що хтось вважає його,
грізного лева, хіба що не свійською худобою. Та все буде інакше, він наведе тут лад!
Ось яким було його слово до мене!
У натовпі почулися скиглення та скавучання, а потім запала мертва тиша, що була
навіть жалісніша за скавучання.
– І запам'ятайте ще одне, – у тій жалісній тиші загрозливо пролунав голос Крутя, –
дійшли до мене чутки, що дехто з вас обзиває мене мавпою – так от, це наклеп! Перед
вами людина, яка, скажімо так, через свій похилий вік, може, комусь і нагадує мавпу,
але ж віку тій людині сотні й сотні років. Саме через свій віковічний досвід це вже не
просто людина, а людина розумна, либонь, чули про таку? Саме тому, що я така вже
розумна людина, Аслан і готовий спілкуватися зі мною, а не з тими дурними
тваринами, що дошкуляють йому кожного разу, як він з'являється тут. Тож аби не
дратувати його, прийміть мою пораду: глянув краєм ока – і мерщій тікай!
Тишу, яка запала після цих його слів, можна було б назвати мертвішою за мертву,
якби не голосний пискіт малого борсученятка, вгамувати якого, попри всі зусилля,
матері ніяк не вдавалося.
– І закарбуйте собі хоч на лобі, – аби продовжити промову, Крутю довелося іще
підвищити голос, що, втім, не завадило йому вкинути до рота черговий горіх, – дійшли
до мене чутки, нібито коні між собою домовляються: мовляв, нумо, напружимося,
перетягаємо усі дрова за день-два, а там – знову на волю! Попереджаю: викиньте те з
голови! Кожен, хто в змозі працювати, віднині мусить працювати! І це стосується не
тільки коней, а всіх без винятку – так сказав Аслан! І не тільки сказав, а й домовився з
правителем Остраханства, великим тісроком – так остраханці, наші смаглолиці друзі,
звуть свого правителя, щоб ви, боронь Аслане, не забули. А домовився він про те, що всі
ви, коні, бики, так само як і віслюки, маєте вирушити до Остраханства, аби самим
заробляти собі на житло та харчі: возити воду, дрова, цеглу та все таке, як то роблять
усі порядні коні в інших країнах. Ті ж із вас, у кого природний хист копирсатися у
землі, а саме: кроти, кролі та гноми – йдуть працювати до тісрокових копалень, а ті,
котрі…
– …Ні-ні-ні!!! – разом заволали всі звірі. – Цього не може бути! Не може бути такого,
аби Аслан віддав нас у рабство до Остраханства.
– Цить, невгамовні! – гримнув Круть. – Хто сказав, що у рабство? Ніякого рабства!
Ви матимете зарплатню! І дуже добру зарплатню! А все, що ви заробите, піде у казну!
Асланову казну. А він уже витратить ці кошти на благо кожного – яке ж це рабство! –
тут Круть поглянув на ватажка остраханців і, здається, навіть підморгнув тому.
Той зробив Крутю уклін та відповів у красномовній остраханській манері:
– О, наймудріший речнику Асланів! Я радий повідомити, що великий тісрок – хай
будуть вічними його літа! – однієї думки з вашим володарем щодо необхідності
працювати усім: хоч розумним, хоч ні.
– Ось, чули? – сповістив Круть, ніби закликаючи остраханця у свідки. – Про це вже
домовлено та узгоджено, і все для вашого ж блага! На ті гроші, що ви заробите, ми
зробимо Нарнію країною всім іншим на заздрість: тут розквітнуть помаранчеві гаї та
зазеленіють бананові плантації! Ми збудуємо великі міста та поєднаємо їх великими
дорогами, а в кожному місті будуть свої школи та офіси, батоги та намордники, залізні
клітки, собачі будки, буцегарні та тюрми – геть усе, що має бути у кожному місті!
– Але нічого з того нам не потрібно! – буркнув старий ведмідь. – Нам потрібна воля!
Іще ми бажаємо, аби свою волю Аслан висловлював сам, а не передавав через когось
іншого!
– От вже ж буркало так буркало, – одразу ж присік подальші суперечки Круть. – Ось
чого я терпіти не можу – це коли хтось бурчить і бурчить! А чого тут бурчати, коли з
нас двох я один людина, а ти – усього лише дурний товстий ведмідь! От що ти знаєш
про волю? Либонь, гадаєш, що воля – це коли кожен робить те, що йому заманеться? А
от і ні! То ніяка не воля! А воля – це коли кожен виконує мою волю, второпав?
– Гм, гм, гр-р-р, – загарчав був з роззявленим ротом ведмідь та пошкрябав
потилицю, бо нічого він не второпав, тому що, правду кажучи, второпати щось було
дуже важко.
– Будь ласочка! – почувся чийсь тоненький голосочок. Усі озирнулися і побачили
ягня, таке мале й кучеряве, що всі навіть здивувалися, як воно взагалі наважилося
щось мовити.
– Чого тобі? – вищирився на нього Круть. – Кажи вже, тільки стисло, бо в мене
обмаль часу!
– Перепрошую, – озвався той, – може, я чогось і не розумію, але що в нас спільного
з остраханцями? Ми – діти Асланові, вони – нащадки Таша, ми – віримо в Аслана, вони –
у свого бога! Їхній Таш, як самі вони кажуть, має чотири руки та голову стерв'ятника.
Аби умилостивити його, вони приносять у жертву людей на його олтарі. Від нас Аслан
не вимагає жертв! Сам я аж ніяк не вірю у те, що така істота, як Таш, взагалі існує на
світі. Та навіть якби існувала, чи може наш Аслан укладати з нею угоди?
Юрба, що майже зовсім принишкла, знов заворушилася – у Крутя вп'ялися
допитливі палаючі очі. Усі зрозуміли, що тільки-но почули найважливіше питання за
всі збори.
Сам Круть мало горіхом не подавився. Він аж підплигнув на місці та сплюнув у
напрямку ягняти.
– Тьху ти! Хто пустив малечу на збори?! Слухай-но, сосунцю! Мерщій до мамки – ти
диви, ще молоко на вустах не обсохло, а він уже на збори ходить та питання ставить! А
ви, всі інші, слухайте! Правда полягає в тому, що Таш – це лише інше ім'я Аслана. Усі
стародавні байки про те, що ми з остраханцями вороги, бо віримо у різних богів, – то
нісенітниця! Тепер достеменно відомо: хай ми з ними вживаємо різні слова, та
розуміємо під ними одні й ті ж речі. А речі залишаються собою, хоч як їх не назви. Ось
чому Аслан і Таш – це просто два різних імені одного й того ж, самі знаєте кого! І саме
тому немає нам чого ворогувати з ними: бо Таш – це Аслан, а Аслан – то Таш. Отак і
втовкмачте собі: Таш – Аслан, Аслан – Таш…
Усі, хто тримає вдома собаку, знають, які ж печальні бувають інколи у нього очі.
Якщо ви це знаєте, то вам не так уже й важко буде уявити собі очі всіх розумних
звіряток: всіх тих безмежно чесних та довірливих, але збитих з пантелику ведмедиків
та борсуків, кролів та кротів, мишенят і пташенят, – бо всі вони видавалися вдесятеро
жалюгіднішими за того вашого собаку. Хвости підібгали, вуса й вуха обвисли. Якби ви
побачили їх на власні очі, у вас, мабуть, серце не витримало б від жалю. Та був у
натовпі один звір, кого, здається, усе не обходило.
Це був величенький такий собі рудий кіт у повному розквіті котячих сил. Він сидів
чи не найближче до Крутя з остраханцем, обвивши хвостом лапки та не відводячи від
них тяжкого незмигного погляду. За весь цей час він, здається, жодного разу й оком не
кліпнув.
– Перепрошую, – напівмуркочучи, ввічливо спитав він, – мене от що цікавить: а цей
ваш друг з Остраханства – він теж притримується тих самих поглядів, що й ви?
– Можна й не сумніватися! – гаряче відповів остраханець. – Просвітлення, що
найшло, тобто зійшло, на цю найдосвідченішу мавпу, я маю на увазі – найосвіченішу
людину, заслуговує на те, аби осяяти всіх: Аслан означає не більше не менше, ніж Таш!
– Отже, Аслан означає не більше, ніж Таш? – чомусь уточнив кіт.
– Аж ніяк не більш! – відповів остраханець, подивившись коту просто в очі.
– Чи ти вдоволений, Рудий? – у свою чергу спитав Круть.
– О-о-о, цілковито! – відповів той із виглядом стороннього спостерігача. – Просто
хотілося дещо уточнити. Дякую за роз'яснення. Ось тепер я щось починаю розуміти.
До цієї миті король з єдинорогом зберігали мовчання, сподіваючись що от-от та
балакуча мавпа дасть їм слово, бо переривати когось на півслові вважали неввічливим і
недоцільним. Але тепер, побачивши невимовно сумні обличчя нарнійців, які вже ладні
були повірити у те, що Аслан – це те ж саме, що й Таш, король не витримав:
– Ти брешеш! – прогримів над натовпом його гучний голос. – Ти брешеш, мавпо! Без
жодних докорів сумління! Ти брешеш, як бреше остраханець! Ти брешеш як мавпа,
якою ти і є!
Він волів спитати всіх присутніх, як може жахливий бог Таш, якого треба напувати
людською кров'ю, бути одночасно і благородним левом, який пролив власну кров
заради спасіння Нарнії. Якби в нього була змога сказати все, що він жадав, то влада
Крутя не протрималася б, може, й одного дня; нарнійський народ почув би правду та
скинув би ненависного облизяна. Та сталося не так. Тіріан не встиг сказати більше
жодного слова. Двоє дужих остраханців із двох боків щосили вдарили його в обличчя, а
третій, що стояв позаду, пнув ногою та звалив на землю. Поки він падав, він ще почув,
як у люті заверещав облизян:
– Заберіть його звідси! Негайно! Щоб він нікого не чув і щоб ніхто не чув його!
Прив'яжіть його до дерева! Його долю я… я маю на увазі Аслан… вирішить трохи
пізніше!
Розділ 4
Нічні пригоди
Король поволі повертався до тями. Він досі не розумів, що коїться, коли остраханці
спершу розв'язали йому руки, а потім відтягли куди подалі та, поставивши спиною до
великого ясена[2], примотали його до стовбура від шиї до ніг, а самі пішли геть. Що
дратувало його в ту мить більш за все інше (бо, як відомо, саме дрібниці нам і
дошкуляють більш за все) – то була розбита губа, з якої сочилася кров, а він був не в
змозі ані зупинити її, ані змахнути; тож цівка крові лоскотала його до нестями.
З місця, де його залишили остраханці, він добре бачив верхівку пагорба, на якому
вивищувалася та дерев'яна споруда – чи то хлів, чи сарай, перед якою сидів Круть. Він
також бачив, що Круть і далі патякає про те й про се, а час від часу до нього долинав
гул натовпу, але про що там йшлося, Тіріан міг лише здогадуватися.
"Де ж він, мій Діамант? Що вони зробили з ним?" – ятрила його думка.
Невдовзі натовп порідішав, розбившись на окремі ручаї, що побігли з пагорба
врізнобіч. Один чи два таких ручаї пробігли повз Тіріана, та звірі боялися навіть
дивитися в його бік, а деякі навіть робили вигляд, що його не помічають, бо зайняті
важливою розмовою. А потім у лісі запала тиша. Так проминула година, за нею – інша,
а там і третя: час спливав, і Тіріана вже мучила спрага, до якої трохи згодом додався й
голод; а коли сонце похилилося до заходу, то ще й холоднеча. Спину вже зводила
судома. Ось так він почувався, коли сонце сіло і на землю впали сутінки.
Уже стемніло, як він не те що почув, а скоріш, відчув, тупотіння маленьких лапок,
що швидко наближалися до нього. Зліва з темряви до нього прибігли троє мишенят,
справа – двоє кротів, а спереду – кроленя. Кожен із них тягнув на собі чи то кошик, чи
то бурдючок, від чого у напівтемряві Тіріану вони спочатку здалися якимось
невідомими в Нарнії звірами. Та ось вони опинилися біля його ніг, стали на задні лапки
і кожен по черзі поцілував йому коліно (нарнійські миші та кроти легко дістають до
колін дорослій людині, бо в Нарнії розумні тварини більші за наших звичайних, яких ви
бачили в Англії), торкаючись його м'якими та прохолодними лапками.
– Ох, ваша величносте, ох, любий наш добрий королю! – пролунали їхні тоненькі
голосочки. – Нам дуже і дуже прикро, але повірте, ми радо перегризли б пута і
визволили б вас, але дуже вже боїмося Асланового гніву! Проте ніхто нам не забороняв
принести вам попоїсти…
Одразу ж перша миша хутко забігла вервечкою до верхнього витка, що міцно
стискав королю груди, та зачепившись за нього задніми лапками, стала стовпчиком
так, що вусами майже лоскотала Тіріану обличчя. Слідом за нею викараскалася друга
миша, яка влаштувалася трохи нижче за першу. Інші залишилися внизу та
налагодилися передавати що там вони принесли наверх.
– Трохи попийте, сір, – мовила перша миша (чи краще вже сказати миш), – і ви
одразу ж відчуєте, що не проти й попоїсти.
Губами на дотик Тіріан відчув щось вологе – то з маленького дерев'яного келиха
миш намагався напоїти його молодим вином. Келих був завбільшки з виїдене яйце або,
хто знає, за таку собі підставочку для ґоґель-моґеля, тому Тіріан навіть не розібрав, яке
воно, те вино, на смак. Та миш одразу ж передав келих (а для мишей він був завбільшки
з цеберку) донизу, де його знову наповнили вином та передали вгору. Тіріан тільки
сьорбнув, як одразу ж осушив і цей келих. Келих знову відправили на землю,
наповнили та підняли вгору. На п'ятому чи шостому спрага вже відступила, бо, як
відомо, якщо бажаєш втамувати спрагу, то краще пити маленькими ковточками, аніж
допастися до води й пити, доки не луснеш.
– А тепер би сиру скуштували, – запропонував той миш, що стояв нагорі. – Та дуже
не налягайте, бо знову спрага нападе!
Після сиру короля нагодували вівсяними балабушками з маслом, а потім дали ще
вина запити.
– Гей, хто там унизу? Передайте-но мені цеберку води, – коли з вечерею було
покінчено, мовив перший миш. – Короля треба умити – у нього все обличчя в кривавій
юшці!
За мить Тіріан відчув, як обличчя торкнулося щось м'яке та вологе, схоже на губку,
що їм миш відтирав закипілу кров, і одразу почувся краще, ніби набрався свіжих сил.
– Мої маленькі друзі, – мовив він, – як мені віддячити вам за все, що ви зробили для
мене?
– О, ні-ні, даруйте! – відповіли тоненькі голоси. – Це ми мусили віддячити вам за те,
що ви наш король! А іншого нам і не треба! Ми завжди були й залишимося підданими
вашої величності! Якби супроти вас вийшла лише та мавпа зі своїми остраханцями, то
їм довелося б спочатку пошматувати нас, перш ніж ми дозволили б їм хоча б
торкнутися вашої величності, не кажучи вже про те, аби зв'язати вас, як останнього
злочинця! Адже нас голими руками не візьмеш, та й шаблюкою замахаєшся! Та як ми
можемо йти проти волі Аслана?
– А чому ви вирішили, що те, що коїться, коїться з його волі? Ви що ж, бачили його?
– О, саме так, сір, саме так! – відповів за всіх кролик. – Саме вчора вночі він виходив
із того хліва, що на пагорбі, – його всі бачили!
– А який він на вигляд? – спитав король.
– Саме такий, яким має бути лев: дуже великий і дуже й дуже грізний! – відповів
найменший миш.
– То ви вирішили, що саме Аслан і наказав рубати ліси та знищувати дріад, а вас
віддати в рабство до остраханських копалень?!
– Так, кепські наші справи, чи не так? – похнюпився інший миш. – Може, й справді
краще було померти до того, як все почалося, і нічого собі не знати, не бачити й не
чути? Та нічого не поробиш: усі все бачать, чують та кажуть, що така вже, мабуть, його
воля… Ми й самі бачили й дивувалися: хіба на такого Аслана ми чекали? Але ж ми
чекали на нього і мріяли, аби він прийшов… Ось він і прийшов.
– А прийшов він, здається, дуже й дуже розлюченим! – Підхопив перший миш. –
Таким, ніби ми скоїли щось таке, що йому вкрай не до вподоби, а що саме – нам і
невтямки. Отже, тепер нам непереливки, а за що – хоч би хтось сказав!
– Як на мене, ми й тепер робимо те, що йому не до вподоби, – обережно зауважив
кролик.
– А мені начхати, – відповів на те кріт. – Якщо буде в тому потреба, я вчиню так
само – і хай мене шукають!
Та всі інші разом тільки цитьнули на нього:
– Тихіше! Думай, що кажеш! – і почали озиратися на всі боки, а потім додали: – Ми
дуже вибачаємося, наш королю, та нам конче потрібно бігти далі у справах! Нам і
уявити важко, що станеться, якщо нас тут побачать!
– То не зволікайте, друзі мої, – відповів король. – Навіть заради всієї Нарнії я не маю
права вимагати від вас, аби ви легковажили своїм життям.
– На добраніч! На добраніч! – одне за одним маленькі звірятка підходили потертися
носом об його коліно. – Ми ще повернемося! Неодмінно! Звісно, якщо вдасться…
По тому їх крихітні ніжки дрібно затупотіли та розтанули в нічній тиші. У лісі
одразу ж стало ще холодніше, темніше й наче безпорадніше, ніж було до того, як вони
приходили.
Визирнули зірки, час тягнувся так повільно, що й уявити собі неможливо, а
останній король Нарнії стояв біля дерева, зв'язаний по руках і ногах, не в змозі
зарадити саму собі та втративши лік часу. Та раптом попереду щось сталося.
Далеко-далеко замерехтів червоний вогник. Не встиг король придивитися
пильніше, як той раптом зник. Але вже за мить запалав яскравіше й потужніше. У
світлі заметушилися тіні, підносячи оберемки чогось темного до вогника і кидаючи
поруч із ним. Тіріан вже здогадався, що там розклали багаття, тіні – то люди, які носять
хмиз, а палає те багаття на самісінькій верхівці пагорба. Коли вогонь здійнявся високо
вгору, Тіріан навіть зумів розгледіти темний хлів, на який багаття відкидало червоні
відблиски, та великий натовп людей і звірів між будівлею та багаттям. А потім біля
багаття з'явилася сутула незграбна постать з довгими руками – судячи з усього Круть.
Хвилину чи дві він щось втлумачував громаді, хоча здаля здавалося, ніби він просто
махає руками, як той млин, а потім повернувся, тричі одвісив доземний уклін хліву,
підвівся та розчахнув двері. Почулося голосне "ох", і на порозі з'явилося щось на
чотирьох ногах, таке ж незграбне, як і Круть у людському одязі, та ступило один лише
крок уперед до натовпу.
У відповідь здійнявся такий галас, що до Тіріана долетіли навіть окремі слова.
– Аслане! Аслане! Аслане! – заволав натовп на всі звірячі голоси. – Мов хоч слово!
Скажи нам щось втішне! Заспокой нас! Не гнівайся! Пробач!
Від ясена, до якого його приторочили остраханці, Тіріан як не придивлявся, а
розгледіти, що воно там таке на чотирьох ногах стоїть перед сараєм, не вдавалося. От у
чому можна було бути певним, то це те, що воно рухається, воно жовте, велике й
волохате. Тіріан ніколи в житті не бачив Великого Лева. Ніколи в житті не бачив він і
звичайного лева. Тому беззаперечно стверджувати, що та примара у світлі багаття – не
Аслан, він би не наважився. Та з іншого боку, як та примара могла бути Асланом, коли
вона ледь-ледь пересувала ноги та мовчала, немов води в рота набрала.
Ще хвилину король вагався, вірити чи не вірити очам своїм, аж раптом в голові
промайнула страшна думка. Він згадав, як Круть намагався переконати всіх і кожного,
буцімто Аслан і Таш одне й те саме, і зрозумів: він свідок великої Омани!
Тим часом мавпа нахилила голову до блідої примари, начебто прислухаючись до
височайших вказівок, що їх повелитель нашіптує їй на вухо, потім бовкнула щось до
натовпу, і натовп знову заволав. По тому жовта бліда постать на кволих ногах
розвернулася та мовчки пошкандибала – інакше і не скажеш! – назад у хлів… Мавпа
швиденько зачинила двері. Одразу ж хтось, мабуть, хлюпнув у багаття води, бо воно
згасло зненацька так само, як і запалало, – либонь, і розпалювали багаття саме для цієї
вистави. Тіріан знову лишився на самоті в холодній темряві ночі.
Мимоволі він почав пригадувати все, що йому було відомо про колишніх королів
Нарнії – тих, хто правив країною задовго до нього у славетну давнину, і дійшов
висновку, що жоден із них – принаймні так здавалося йому – ніколи не переживав такі
часи, як він.
Він пригадав навіть історію прапрадіда свого прапрапрадіда короля Ріліана, як того
викрала підступна чаклунка, коли він був ще зеленим парубком, та як довгі роки
тримала його у непроглядних печерах підземного королівства, що залягало під землею,
тобто під землями суворих північних велетнів, – то й то, у якій, здавалося б, безвиході
був його пращур, а врешті-решт з невідомих країв, що були десь по той бік Ліхтарної
пустки, далеко-далеко за межами Нарнії, прийшли йому на допомогу двоє невідомих,
але дуже кмітливих дітлахів, які здолали злі чари та витягли його з підзем'я на білий
світ, і повернувся той додому живий і здоровий, а потім ще й правив країною довго та
щасливо.
– Ех, не те, що я, – зітхнув про себе Тіріан.
З Ріліана думки його перекинулися на ще давнішу історію – історію Ріліанового
батька, Каспіана Мореплавця; як той змушений був тікати від свого дядька,
самозваного короля Міраза, який будь-що хотів позбутися свого небожа, та
переховувався у гномів, аж поки не зібрав військо та не викинув заморців із Нарнії. Ця
історія теж мала щасливий кінець, бо знов-таки, у лиху годину на допомогу йому
прийшли діти, які теж з'явилися в Нарнії з-поза меж цього світу; а було їх навіть не
двоє, а четверо, і всі вони брали участь у великій битві, де вирішувалася доля Нарнії.
Каспіан тоді посів законний трон свого батька.
– Але те було дуже й дуже давно, – зупинив себе Тіріан. – Нині такі дива вже,
либонь, не трапляються.
Та обірвати спогади було не так просто. Він пригадав – недарма він гарно вивчав
історію, коли був ще маленьким хлопчиком, – що саме ті четверо дітлахів, які
допомогли Каспіану здобути перемогу над грізним Міразом, за тисячоліття до того вже
бували в Нарнії; і тоді вони вчинили таке, про що нарнійці згадуватимуть доти, доки
існує Нарнія. Бо здолали вони не когось там, а Велику Чаклунку, що наслала на землю
віковічну зиму, а з дітьми на землю прийшла весна. Потім вони посіли трон у КейрПаравелі. Їхнє правління потім назвали золотою добою Нарнії… Дивно те, що в ті часи
Аслан теж з'являвся у землі нарнійській частіше, ніж тепер, коли його допомога конче
потрібна.
– Аслане… Тоді ти з іншого світу… – раптом осяяла його дивна думка. – Вони
завжди разом і приходили лише тоді, коли справи тут були такі кепські, що, як то
кажуть, далі нікуди. От чому, чому б їм не прийти просто зараз?!
Так подумав він і потроху почав гукати:
– Аслане! Аслане! Аслане! Прийди до нас! Несила нам без тебе!
Та відповіддю йому було те саме: тиша і темрява.
– Нехай я тут загину, – не витримав король. – Бо що мені моє життя без моєї
країни?! Про одне благаю: прийдіть та врятуйте Нарнію!
Проте ніч залишалися ніччю, а ліс – лісом, а якщо вже щось і змінилося, то не
навкруги, а лише в серці самого короля. У його серці зажевріла надія. І ця надія
зростала з кожною хвилиною, а чому – він і сам не знав.
– О, Аслане, Аслане, – прошепотів самими вустами Тіріан. – Якщо ти сам не
прийдеш, то надішли мені хоча б допомогу – тих дітлахів з іншого світу! Якщо ти сам не
в змозі викликати їх, дозволь мені догукатися до них – нехай мій голос почують в інших
світах!
І зібравши останні сили, а їх залишалося не так уже й багато, та відкинувши
острахи, несподівано для себе він закричав на весь ліс:
– Гей, дітлахи! Ті, кому не байдужа Нарнія! Врятуйте нас! Крізь віки та світи
закликаю вас я, Тіріан, король Нарнії, володар Кейр-Паравелю та Самотніх островів!
Тієї ж миті сили полишили його і він чи то впав у нестяму, чи то провалився в сон,
якщо то дійсно був сон, адже він був значно яскравішим за будь-який сон, що він бачив
за своє життя.
Отже, йому привиділося, ніби стоїть він у світлій кімнаті, у якій за столом зібралися
семеро. Здається, у них щойно скінчилася трапеза. Двоє з них були досить похилого
віку: чоловік із сивою бородою та літня жінка з незвичним для її віку вогником та
усмішкою в очах. Праворуч від старого сидів юнак, за віком, здається, навіть молодший
за Тіріана, та попри його юність обличчя його виказувало риси, притаманні особам
королівської крові та справжнім воїнам. Те саме можна було сказати й про юнака
праворуч від жінки. Просто навпроти Тіріана сиділа русява дівчина, на вигляд –
молодша за обох хлопців. А ще тут були хлопчик та дівчинка, молодші навіть за неї.
Нічого дивного в тому, що люди зібралися навколо стола, звісно, не було, а от що
одразу кидалося в очі, то був просто таки чудернацький, як на Тіріана, одяг – дивнішого
він і уявити собі не міг.
Та стояти-витріщатися, що в тому одязі й до чого, було ніколи. Побачивши його,
троє з присутніх, ті, що сиділи навпроти, скочили на ноги; хтось зойкнув, а жіночка
спершу стенулася, а потім зітхнула. Старий, хоч і залишився сидіти, як сидів, здається,
з несподіванки зробив якийсь невдалий рух та змахнув з краю столу склянку –
принаймні, Тіріан почув дзенькіт, із яким зазвичай скло розбивається об підлогу.
Тіріан побачив, що всі вп'ялися в нього, наче він сам був якимсь дивом, аж раптом
збагнув, що вони вбачають у ньому не стільки диво, скільки примару. Він також
помітив, що той хлопець, у якому вгадувалися королівські риси, аж ніяк не відсахнувся
і не здригнувся, хоча і трохи зблід та стис пальці в кулак. Саме він і порушив мовчання.
– Мов! Якщо ти не тінь і не примара – мов! Ти схожий на нарнійця, а ми тут, усі
семеро, – ті, кому не байдужа доля Нарнії.
Тіріан хотів був розповісти, що він не хто інший, як Тіріан, король Нарнії, і що
Нарнії вкрай потрібна їхня допомога, та жодного слова не зірвалося з його вуст. Тоді
він спробував теж саме прокричати, та (як воно буває уві сні, і в мене теж було) хоч як
кричи – тебе не чують.
Він побачив, що хлопець, який звернувся до нього, підвівся на ноги.
– Тінь ти чи примара, чи будь-хто, – мовив він, заглядаючи Тіріану просто в очі, –
іменем Аслановим заклинаю тебе: відповідай мені, бо я маю знати все. Я король Пітер.
Раптом кімната попливла перед очима Тіріана. Голоси – тепер усі семеро щось
казали разом – почали віддалятися, і він чув лише окремі слова:
– Дивись! Він розчиняється в повітрі… Він тане… Зникає… Зник…
Тіріан розчахнув очі. Руки й ноги в нього вже зовсім заклякли, від холоднечі зуб на
зуб не скочив, а він так само стояв, прив'язаний до старого ясена. Ліс потроху
наповнювався блідим розмитим світлом, що передує світанку, одяг короля просяк
вранішньою росою – починався новий день.
Це було гірке пробудження. Гіршого пробудження в його житті ще не було.
Розділ 5
Як до короля прийшла допомога
Страждання тривали недовго. Майже одразу почувся удар, потім ще один, і за мить
перед ним стояли двоє дітей. Він точно знав, що вони з'явилися не з-за дерева, до якого
він був прив'язаний, бо він почув би. Насправді, вони взялися нізвідки. Він одразу ж
відзначив, що вони були одягнені у таку ж саму дивну неяскраву одежу, як і люди з
його сну; одразу зрозумів він і те, що перед ним стояли наймолодші з тих сімох –
хлопчик та дівчинка.
– Ох, – сказав хлопчик, – аж дух захопило! Мені навіть здалося…
– Скоріш розв'яжи його, – урвала його дівчинка, – поговоримо потім. – А тоді
додала, повернувшись до Тіріана: – Вибачте, що так довго. Прийшли, щойно змогли.
Поки вона це казала, хлопчик витягнув із кишені ножа та поспіхом зрізав з короля
пута – надто швидко. У короля настільки заніміло тіло, що, коли останню мотузку було
зрізано, він завалився вперед на коліна та руки. Лише добряче розтерши ноги, він зміг
підвестися.
– То були ви, – почала дівчинка, – то ви з'явилися до нас, коли ми вечеряли? Десь
тиждень тому?
– Тиждень, добра дівчино? – здивувався Тіріан. – Із тієї пори й десяти хвилин не
минуло.
– Звичайна плутанина з часом, Поул, – пояснив хлопчик.
– Я пригадую, – сказав Тіріан, – про це оповідалося у старих казках. Час у вашій
дивній країні пливе не так, як у нас. До речі, уже час забиратися звідсіля, бо мої вороги
близько. Чи підете ви зі мною?
– Звичайно, – відповіла дівчина. – Ми тут, аби допомогти вам.
Тіріан підвівся і повів їх униз пагорбом, на південь від хліва. Він уже знав, куди їм
податися, але спершу потрібно було добратися до каменів, де вони не залишили б
слідів, та перетнути річку, аби відбити будь-який запах. Добру годину вони обережно
пробиралися кам'яними засадами та переходили вбрід річки, і весь цей час було не до
балачок – не вистачало подиху. Але Тіріан ні-ні, а й зиркав на своїх супутників. Якось
дивно і водночас ніяково було Тіріану йти поряд зі створіннями з іншого світу, але
тепер і старі історії здавалися більш правдивими, аніж будь-коли… Ніби от-от могло
трапитися що завгодно.
– Тепер, – сказав Тіріан, коли вони опинилися на краю маленької долини, яку з обох
боків обступали березові гаї, – ми у відносній безпеці від тих лиходіїв і можемо йти
повільніше.
Зійшло сонце, усюди блищала роса і співали пташки.
– Здається, не завадило б і щось перехопити. Ми-то з Поул уже поснідали, а от вам,
сір, саме час, – зауважив хлопчик.
Тіріан замислився був над тим, що ж означає те "перехопити", але коли хлопчик
відкрив опуклий ранець і витягнув звідтіля засмальцьований м'який пакунок, усе стало
зрозуміло. Король зголоднів, мов звір, хоча й до цієї миті зовсім того не помічав. У
пакунку знайшлися два сендвичі з яйцем, два с сиром та два з якоюсь пастою. Якби не
голод, останні два Тіріан і до рота не взяв би, бо в Нарнії таке не їсть ніхто. Поки він
доїдав останній сендвич, вони дійшли до низу долини і знайшли моховий стрімчак, з
якого било маленьке піняве джерельце. Усі троє зупинилися, аби напитися і збризнути
розпалені обличчя.
– Саме час, – сказала дівчина, відкидаючи з лоба мокре волосся, – тобі розповісти
нам хто ти такий, чому був прив'язаний і що тут взагалі коїться.
– Із превеликим задоволенням, ясна панночко, – погодився Тіріан, – але не можна
стояти на місці.
Вони продовжили свій шлях, і Тіріан розповів їм, хто він і що з ним трапилось.
– …Тепер, – закінчив він, – я направляюся до однієї вежі з тих трьох, що були
зведені моїм предком у Ліхтарній пустці супроти зловмисників, що вешталися там
колись. Хвала Асланові, у мене не вкрали ключі. У тій вежі ми знайдемо зброю і деякий
провіант, хоч би і самі сухарі. Там ми будемо в безпеці, доки вирішимо, що робити далі.
А тепер, будь на те ваша ласка, розкажіть мені, хто ви є, та вашу історію.
– Мене звуть Юстас Бяклі, а це Джил Поул, – сказав хлопчик, – ми вже якось були у
Нарнії, але дуже і дуже давно, більш ніж рік за нашим часом, і був тут хлопчина на ім'я
принц Ріліан, та тримали того хлопчину ув'язненим у підземеллі, а простоквак
Трясогуз якось устромив його…
– Ха! – вигукнув Тіріан. – То ви ті самі Юстас та Джил, що врятували короля Ріліана
з чаклунського полону?
– Так, то були ми, – сказала Джил. – Тож він тепер король Ріліан? Звичайно ж,
король, я і забула.
– Так, – відповів Тіріан, – я його нащадок у сьомому коліні. Він помер більш ніж
двісті років тому.
– Уф, – Джил скривила личко, – ось що найстрашніше у поверненні в Нарнію.
Та Юстас продовжив:
– Тепер ви знаєте, хто ми, сір. А ось що трапилося з нами. Професор та тітка Поллі
зібрали нас "нарнійців" у себе…
– Ті двоє мені не знайомі, Юстасе, – сказав Тіріан.
– Вони двоє прийшли до Нарнії на початку часів, у той день, коли звірі почали
говорити.
– Присягаюся гривою Лева! – вигукнув Тіріан. – Ці двоє? Лорд Діґорі та леді Поллі!
З початку часів! І досі живі у вашому світі? Яке чудо! Але розповідайте ж далі!
– Не те що б вона була нашою рідною тіткою, – сказав Юстас, – Її звуть місс Пламер,
але ми звемо її тітка Поллі. Тож вони двоє зібрали нас частково задля розваги – щоб
вдосталь побалакати про Нарнію (бо більш ні з ким про такі речі балакати не можна), а
частково тому, що Професору здалося, начебто ми чомусь потрібні в Нарнії. А потім,
мов примара чи бозна-що, з'явилися ви, ваша величносте, майже до смерті нас
налякали та зникли, не кажучи ні слова. Після того ми знали точно, що щось сталося.
Наступним питанням було – як сюди потрапити, бо не можна ж просто захотіти і
переміститися в інший світ. Тож ми добренько це обговорили, і Професор сказав, що
єдиний шлях – то магічні кільця, ті самі, що завдяки їм він та тітка Поллі потрапили до
Нарнії багато років тому, задовго до того, як народилися ми. Ті кільця було зарито в
садку одного з будинків у Лондоні (це наш велике місто, сір), а будинок – давно вже
проданий. Тому постала ще одна проблема – як ті кільця здобути. Ніколи не
здогадаєтесь, чим закінчилось. Едмунд та Пітер – Великий король Пітер, саме він
розмовляв із вами, – поїхали до Лондона, аби пробратися до того садку рано-вранці,
доки всі сплять. Вони перевдяглись у робочих, щоб, якщо хтось їх побачить, – вони
сказали б, що прийшли щось зробити з дренажем. Прикро, що мене з ними не було, –
ох і славна ж, мабуть, була розвага! Здається, у них усе вийшло, бо наступного дня
Пітер прислав нам телеграму – це такий собі лист, сір, як-небудь потім поясню, – що
вони дістали кільця. Наступного дня нам із Поул потрібно було йти до школи – ми досі
вчимося. Тож Пітер і Едмунд мали зустріти нас на шляху до школи та передати кільця.
Бачте, лише ми можемо потрапити до Нарнії, бо дорослим сюди шлях закритий. Тому
ми сіли на поїзд – це така штука, на якій люди подорожують у нашому світі, схожа на
багато зв'язаних між собою екіпажів, – а Професор і тітка Полі та Люсі поїхали з нами,
бо ми хотіли побути разом так довго, як тільки зможемо. Коли ми під'їжджали до
станції, де Пітер с Едмундом повинні були нас зустріти і я видивлявся їх у вікно, стався
якийсь страшенний ривок та шум – і ось ми в Нарнії, а ваша величність прив'язані до
дерева.
– Тож ви не скористалися кільцями? – спитав Тіріан.
– Ні, – відповів Юстас, – ми їх навіть не бачили. Аслан зробив усе за нас одним йому
відомим способом, навіть без усіляких кілець.
– Але у Великого короля Пітера вони є? – уточнив Тіріан.
– Так, – відповіла Джил. – Але не думаю, що він зможе ними скористатися. Коли
інші двоє Певенсі, король Едмунд та королева Люсі, востаннє були тут, Аслан сказав,
що вони більш ніколи не повернуться до Нарнії. Те саме він сказав і Великому королю
Пітеру, але ще раніше. Будьте впевнені, якщо на те буде нагода, він одразу ж з'явиться
тут.
– Фух, – сказав Юстас, – стає спекотно. Нам ще далеко, сір?
– Дивіться! – сказав Тіріан і тицьнув пальцем. Не так далеко над верхівками дерев
виднілися сірі зубці стіни. Невдовзі вони вийшли на порослу травою галявину, яку
перетинав струмок, а на дальньому краю потічка стояла приземкувата квадратна вежа
з вузькими вікнами і масивними дверима у ближній стіні.
Тіріан оглянув місцевість і, переконавшись, що ворогів у полі зору немає, підійшов
до вежі та якийсь час перебирав ключі, що на срібному ланцюжку висіли в нього на шиї
під мисливським платтям. Напевно, ключі у Тіріана були від якихось потаємних кімнат
у палацах або від дерев'яних, пахучих скринь із королівськими скарбами, бо з усіх
ключів, що він дістав, два були золоті, а скільки було багато оздоблених – і не
перелічити. Але ключ, який Тіріан встромив у замок, був великий та грубо вироблений.
Спочатку замок не піддавався, і Тіріан почав був непокоїтися, що і зовсім не зможе
його відімкнути, але нарешті йому вдалося – і двері відчинилися із приглушеним
скрипом.
– Ласкаво прошу, любі друзі, – сказав Тіріан, – хоч, боюсь, це не найкраще місце,
яке король Нарнії може запропонувати гостям.
Тіріану сподобалося, що незнайомці були добре вихованими. Обоє сказали, щоб він
не переймався і вони більш ніж упевнені, що тут дуже гарно.
Насправді ж у вежі було не так уже і гарно – у єдиній кімнаті, що здіймалася аж до
самого даху, було темно і пахло сирістю, а в куті була дерев'яна драбина, по якій можна
було піднятися до люка на зубчасту стіну. У кімнаті було декілька грубих тюків для сну,
чимало всіляких сундуків та пакунків і вогнище, яке начебто не запалювали вже багато
років.
– Чому б нам не піти й не назбирати хмизу? – запропонувала Джил.
– Зарано, товаришу мій, – сказав Тіріан. Він був переконаний, що ворог не повинен
спіймати їх без зброї, тож нишпорив по сундуках, вдячний сам собі за те, що дбав про
те, щоб раз на рік ці вежі перевіряли, аби тут було все необхідне. Тятиви для луків
знайшлися загорнутими у промащений шовк, мечі та списи були змащені проти іржи, а
броня була начищена і запакована. Але було там і щось навіть ліпше. "Дивіться!" –
сказав Тіріан, дістав звідкілясь довгу кольчугу з цікавим візерунком і показав її дітям.
– Дивна кольчуга, сір, – сказав Юстас.
– Так, хлопче, – відповів Тіріан, – бо кували її не нарнійські гноми. Це остраханська
кольчуга, я зберіг декілька таких, бо ніколи не знаєш, коли тобі чи твоїм друзям
доведеться пересуватися непоміченими по землях тісрока. А ось подивіться на цей
кам'яний бутель. Тут сік, яким ми намажемося, аби бути схожими на остраханців!
– Ура! – Джил ледве втрималася, аби не заплескати в долоні. – Обожнюю
маскуватися!
Тіріан показав їм, як намазати руки, обличчя, шию, плечі та, зрештою, руки до
ліктів, і намазався сам.
– Коли висохне, – сказав він, – цей сік не змити навіть водою. Тільки масло і попіл
знову зроблять нас білими нарнійцями. А тепер, люба Джил, подивімося, чи
пасуватиме тобі ця кольчуга. Трошки довгувата, але не настільки, як я боявся. Мабуть,
належала пажу з почту якогось таркаана.
Після кольчуг вони вдягли круглі остраханські шоломи, які щільно припасували до
голови. Потім Тіріан дістав сувій білої матерії і намотував її на шоломи доти, доки вони
не стали схожими на тюрбани, але так, щоб маленькі сталеві шишаки на вершечку
шоломів стирчали посеред імпровізованих тюрбанів. Для себе і Юстаса Тіріан підібрав
остраханські мечі та невеличкі круглі щити. Для Джил легкого меча не знайшлося,
тому він дав їй довгого мисливського ножа, який цілком міг використовуватися як меч.
– Чи вмієш ти вправлятися з луком, дівчино? – поцікавився Тіріан.
– Не так добре, аби те було варто уваги, – трохи наїжачилась Джил. – А ось у Бяклі
непогано виходить.
– Не вірте їй, сір, – запротестував Юстас. – Після нашої подорожі до Нарнії ми обоє
непогано пораємося з луком, і Джил не набагато гірша за мене, хоча, правду кажучи,
ми обоє стріляємо не дуже добре.
Порозмисливши, Тіріан віддав Джил лук зі стрілами, і всі вони заходилися
розпалювати вогнище – справа не з легких у вогкій вежі, що більше за будь-яке інше
приміщення нагадувала печеру із холодним сирим повітрям, від якого тіло брали
дрижаки. Але всі зігрілися, доки збирали хмиз: сонце стояло просто над головою і
припікало мало не по-літньому, а коли в комині запалав вогонь, обличчя у всіх навіть
трохи проясніли. В одному з сундуків вони знайшли зачерствіле печиво, покришили
його в окріп та підсолили. Вийшла якась зовсім несмачна подоба каші – тим вони й
повечеряли, запивши водою.
– Ех, – зітхнула Джил, – сюди б пакетик чаю.
– Або баночку какао, – додав Юстас.
– Барильце доброго вина у цих вежах було б зовсім незайвим, – погодився Тіріан.
Розділ 6
Пригода протягом ночі
Години за чотири Тіріан і собі всівся на лаву, аби трішки перепочити. Двоє дітлахів
уже давно спали: він відіслав їх до ліжка набагато раніше, аніж пішов спати сам, –
досхочу виспатися їм цієї ночі не вдасться, а Тіріан добре розумів, що без сну вони, у
їхньому віці, довго не витримають. Та й він добряче їх утомив. Спочатку він дав Джил
кілька уроків стрільби з лука. На його подив, невдовзі дівчинка вже непогано поралася
із луком (хоча, звичайно, нічого було й порівнювати її із нарнійськими стрільцями).
Вона навіть спромоглася самостійно вполювати кролика (звісно ж не розумного, а
звичайнісінького собі кроля, яких чимало мешкає у західних землях Нарнії). Здобич її,
вже оббілована та випатрана, висіла неподалік. На великий подив Тіріана, діти вельми
вправно випатрали звіра – поратися зі здобиччю вони навчилися ще за часів принца
Ріліана, коли мандрували суворими північними володіннями велетнів. За Джил настала
черга тренувати Юстаса – його зброєю стали меч і щит. У своїх минулих пригодах
Юстас чимало натренувався вправлятися із мечем, але в руках у нього завжди був
прямий нарнійський меч, що дуже відрізнявся від кривого остраханського ятагана.
Через те виникли певні труднощі, бо удари ятаганом значно відрізняються від того, як
треба бити мечем, тож Юстасу довелося перевчатися. Але, за словами Тіріана, в нього
був добрий окомір, а прудкості було й взагалі не позичати. Вельми здивувало Тіріана й
те, якими дужими виявилися обоє дітлахів: нині вони здавалися значно дорослішими,
сильнішими та здоровішими за тих дітей, що він їх зустрів лише кілька годин тому. То
до справи взялося чарівне повітря Нарнії – саме так воно впливає на гостей з інших
світів.
Подальші дії узгодили без сперечань: усі троє згодилися, що перш за все вони
мають повернутися до Хлівного пагорба та визволити єдинорога Діаманта, а звідти,
якщо їхній задум матиме успіх, вони повернуть на схід і спробують зустрітися із
невеличкою армією, що її вів із Кейр-Паравелю кентавр Рунвіт.
Досвідченому воїну та мисливцю Тіріану неважко було прокидатися тоді, коли він
сам того забажає, тож він дав собі час до дев'ятої вечора, викинув із голови всі тривоги
й одразу ж заснув. Здавалося, промайнула лише мить, коли він прокинувся, але
освітлення та якесь внутрішнє чуття підказували йому, що він прокинувся саме вчасно.
Король підвівся на ноги, нап'яв на голову шолом та тюрбан (кольчугу він і не знімав) і
заходився будити дітей, а ті, правду кажучи, прокинувшись та злізши зі своїх ліжок,
видавалися сумними та похмурими та позіхали не припиняючи.
– Отож, – звернувся до них Тіріан, – звідси ми попрямуємо на північ. На щастя, небо
осипане яскравими зорями і шлях наш цього разу буде значно коротшим за той, якого
ми трималися вранці, бо тоді нам довелося йти в обхід, а тепер ми рушимо навпростець.
Якщо нас зупинять, ви двоє зберігайте спокій, а я намагатимуся вдати, ніби я один із
тих окаянних, жорстоких та зарозумілих остраханських лордів. Якщо ж мені доведеться
витягти свого меча, ти, Юстасе, повинен зробити те саме, а Джил нехай займає місце
за нами та тримає лук напоготові. Але якщо ж я скомандую: "Додому!" – то тікайте до
вежі, тікайте з усіх ніг, і нехай жоден із вас навіть і не думає битися – жодного удару не
чекаю я від вас, щойно віддам оцей наказ: хибна доблесть згубила чимало блискучих
військових операцій. А тепер, друзі мої, в ім'я Аслана – вперед!
За дверима в обличчя їм вдарило холодне нічне повітря. Над верхівками темних
дерев сяяли величні нарнійські зірки. Полярна зірка Нарнії зветься Вістря Списа, але
вона значно яскравіша за нашу полярну зорю.
Деякий час їм удавалося йти на зірку, але невдовзі вони натрапили на густий
чагарник, який довелося обходити, відхилившись від наміченого шляху. А після цього
виявилося зовсім нелегко розгледіти небесне склепіння, сховане від поглядів путніх за
густим віттям. На допомогу несподівано прийшла Джил, яка бувала вправним
провідником удома, в Англії, а до того ж після стількох днів подорожі дикими
північними землями, знала нарнійське небо, мов свої п'ять пальців. Вона могла знайти
напрямок за зірками, навіть якщо не бачила Вістря Списа. Варто було Тіріану
побачити, що з них трьох вона є найвправнішим слідопитом, він одразу ж пустив
дівчинку на чоло їхнього маленького загону. Йому залишалося тільки дивуватися тому,
як нечутно та майже непомітно лине вона темним лісом перед ним.
– Присягаюся гривою Лева! – пошепки зауважив він Юстасу. – Дівча те нагадує
мені дивовижне лісове створіння. Вона не впоралася б ліпше, хоч би й у жилах її текла
кров лісових дріад.
– Вона ж зовсім маленька, – також пошепки відізвався Юстас, – для неї те не
складно.
– Тсс-с, тихіше, – перебила їх Джил, обертаючись та прикладаючи пальця до вуст.
Навколо стояла мертва, непорушна, незвична тиша. Зазвичай нарнійська ніч у лісі
була напоєна найрізноманітнішими звуками: то вас привітав би їжачок, то над головою
почулося б совине пугукання, то звідкись здаля долинули б звуки флейти, і неважко
було б здогадатися, що то фавни звели свій танок, а з-під землі коли-не-коли, а
долинали б глухе гупотіння та стукіт молотів – то поспішали у своїх справах гноми. Але
нині не чутно було ані звуку – сум та острах накрили землі Нарнії непроникним
покровом.
Трохи згодом шлях різко пішов угору, а дерева порідшали та дещо розтеклися по
боках. Тіріан уже міг розгледіти знайомі обриси пагорба і хліва. Джил тепер
пересувалася з ще більшою обережністю і все частіше оберталася до друзів, знаками
наказуючи їм рухатися тихіше. Аж ось вона завмерла на місці, немов нежива,
пригнулася до землі та ніби розчинилася у темряві. За мить вона випросталася,
нагнулася до Тіріана та прошепотіла йому в саме вухо, так тихо, аби лише він зміг
почути: "Униж, шір. Краще видно". Вона сказала "шір" замість "сір", не тому, що була
шепелява, а тому, що знала, – краще за все у цілковитій тиші чутно саме звук "с". Тіріан
не змусив її повторювати двічі й одразу ж привалився до землі, майже так само тихо,
як і дівчинка, але все ж таки дещо чутніше, бо він був старший і важчий. Звідти на тлі
неба темним обрисом виділявся й сам пагорб, і хлів на його вершині, а зовсім поруч, за
кілька кроків від них – остраханський вартовий. Вартовий із нього був не з ліпших – він
не ходив, як годиться, туди-сюди, і навіть не стояв, а сидів на землі, перекинувши спис
за плече, а підборіддям упершись у груди.
– Дуже добре! – кинув Тіріан Джил, ледь ворушачи губами. Тепер він знав усе, що
йому було потрібно.
Вони випросталися і дуже повільно, не наважуючись навіть зайвий раз видихнути,
Тіріан повів їх уперед, під прикриття щільно скупчених дерев, що стояли за два чи три
кроки від вартового.
– Зачекайте тут, – прошепотів він дітям. – Якщо мене спіткає невдача – тікайте!
Уже не криючись, він випірнув із тіні. Переляканий вартовий уже хотів скочити на
ноги: подумав, що то з нічним візитом пожалувало остраханське начальство і зараз
йому надають гарячих за те, що він розсівся та відпочиває замість того, аби
пильнувати. Але підвестися він не встиг, бо Тіріан опустився перед ним на одне коліно і
палко заговорив:
– Чи очі мої бачать воїна тісрока – хай будуть вічними його літа! Радісно на серці в
мене від зустрічі з тобою серед дияволів та звірів нарнійських. Дай-но мені потиснути
руку твою, друже!
Не встиг остраханський вартовий отямитися, як правицю його стиснуло, мов
лещатами, його самого притиснули до землі коліном, а до горла приставили гострого
кинджала.
– Ані звуку або на тебе чекає смерть! – пошепки застеріг його Тіріан. – Скажи мені,
де єдиноріг, і я збережу тобі життя!
– З-з-за хлівом, мій повелителю, – затинаючись, ледь вичавив із себе невдаха.
– Добре. Вставай і веди мене до нього.
Холодне лезо кинджала й досі лоскотало горло вартового, тільки тепер воно
перемістилося трохи ближче до вуха. Тремтячи, остраханець повів Тіріана за хлів.
Навіть у темряві Тіріан без зусиль розгледів білі обриси Діаманта.
– Тсс-с, – поквапився він вгамувати друга. – Тихіше, Діаманте, тихіше, не гомони!
Це я, Тіріан. Як тебе зв'язано?
– Оплутано по всіх чотирьох ногах, а вузду прив'язано до кільця в стіні хліва, –
відгукнувся Діамант.
– Ставай-но сюди, молодчику, спиною до стіни. А ти, Діаманте, упни ріг у груди
цього остраханського вояки, аби він і не здумав поворухнутися.
– Із задоволенням, сір, – кивнув Діамант.
– А якщо він таки спробує поворухнутися, устроми йому ріг у самісіньке серце.
За кілька митей пута, що стягували Діаманта, впали додолу. Тим, що від них
лишилося, вони зв'язали вартового-нещасливця по руках та ногах, напхали йому в рота
трави, підв'язали підборіддя, аби він не міг видушити ані звуку, посадили на землю та
притулили спиною до стіни.
– Я не занадто чемно до тебе поставився, – вибачився він перед вартовим, – але на
те була моя потреба. Якщо нам доведеться зустрітися колись ізнов, я, може статися,
дам тобі змогу мені відплатити. А тепер, Діаманте, рушай за мною, але ступай тихотихо, аби нас нівроку не почули.
Лівою рукою він обвив звіра за шию, нагнувся та поцілував його в носа, і обоє
друзів радо привітали один одного. Тихо-тихо, зовсім нечутно, вони повернулися до
схованки, де на них чекали діти. Тут, під деревами, стояла зовсім непроглядна темрява,
і Тіріан мало не перечепився через Юстаса, побачивши його в останню мить.
– Усе гаразд, – прошепотів Тіріан. – Непогано попрацювали. А тепер додому!
Вони розвернулися і пройшли вже кілька кроків, коли Юстас спитав: "Поул, ти де?"
У відповідь не пролунало ані звуку.
– Джил десь із вашого боку, сір? – спитав він короля.
– Що? – схвильовано перепитав Тіріан. – Хіба вона не біля тебе?
Від жаху в них мало волосся дибки не стало. Вони не наважувалися гукати її вголос
і шепотіли її ім'я на всі боки так голосно, як тільки могли. Але даремно – відповіді не
було.
– Вона кудись пішла, доки мене не було? – допитувався Тіріан.
– Я не бачив і не чув, як вона зникла, – похитав головою Юстас. – Але вона могла
піти непомітно – ви ж і самі бачили.
Десь здалеку почулися приглушені барабанні дрібушечки. Діамант повів вухом
туди, звідки чувся звук, та лише кинув:
– Гноми.
– Не виключено, що й ті гноми – віроломні зрадники, – крізь зуби процідив Тіріан.
– А десь зовсім близько до нас наближається щось на чотирьох копитах, – додав
Діамант.
Люди і єдиноріг застигли на місці – занадто про багато що треба було
потурбуватися, і ніхто не знав, що ж їм робити. Стукіт копит усе наближувався. А
потім, уже зовсім поруч, пролунав знайомий голос:
– Гей! Ви тут?
Дякувати небесам, то виявилася Джил.
– Де тебе носило! – пошепки гримнув на неї Юстас, який насправді добряче
перелякався, коли її не виявилося поруч.
– У хліві, – видихнула Джил, але зовсім не перелякано, а немов переховуючи
усмішку.
– Ах, – рикнув Юстас, – тож тобі здається, що це дуже смішно? Що ж, тепер мені
нічого не лишається, як…
– Ви привели Діаманта, сір? – перебила його Джил.
– Так. Ось він. Але що то за звір із тобою?
– Це він, – відповіла Джил. – Але відійдемо звідси подалі, доки ніхто не прокинувся!
– вона знову пирснула зі сміху.
Ніхто не сперечався, бо вони вже й без того задовго залишалися у небезпечній
місцині, а барабанні дрібушечки гномів, здається, чулися вже ближче. Вони кілька
хвилин йшли на південь у цілковитій тиші, коли Юстас нарешті перепитав:
– Він? Що ти маєш на увазі?
– Підставний Аслан, – пояснила Джил.
– Що? – не стримав свого здивування Тіріан. – Де ти взагалі була? І що зробила?
– Дозвольте пояснити, сір, – заходилася розповідати Джил. – Щойно ви розібралися
з вартовим, я вирішила, що непогано було б зазирнути у хлів та подивитися, хто ж
насправді там ховається. Тож я підповзла до нього, без жодних зусиль відчинила двері
й зазирнула всередину. Там, звичайно, було темно та стояв сморід, як і в будь-якому
іншому хліві, тож я запалила світло, і – ви не повірите! – але нічого й нікого там не
побачила, окрім цього маленького віслючка із прив'язаною до спини лев'ячою шкурою.
Тож я вийняла свого ножа і наказала йому йти за мною. Насправді ж погрожувати
йому не було ніякої необхідності – цей хлів йому й самому вже поперек горла став і він
охоче пішов зі мною сам, правда ж, Вертику?
– Овва! – Юстас навіть рота роззявив від подиву. – Що ж, ти геть збила мене із
пантелику. Ще мить тому я був злий, мов собака, та й досі гадаю, що нечемно було з
твого боку пробиратися туди крадькома, не сказавши нам ані слова. Але, мушу
визнати, впоралася ти просто чудово. Якби вона була хлопцем, її можна було б
посвятити у лицарі, чи не так, сір?
– Якби вона була хлопцем, її випороли б батогом за невиконання наказів, – відповів
Тіріан, і в темряві незрозуміло було, чи то він хмуриться, чи то всміхається. А вже за
мить почувся ляскіт металу.
– Що ви робите, сір? – різко спитав Діамант.
– Витягаю меча, аби відітнути голову цього клятого ішака, – жахливим голосом
відповів Тіріан. – Відійди-но, дівчино!
– Ні, ні, благаю вас, ні, – кинулася на захист Вертя Джил. – Ви не повинні цього
робити! То була не його провина! Він не винний і кається у тому, що накоїв! Він дуже
гарний віслючок, звати його Верть, а руки мої обвивають його за шию.
– Джил, – промовив до неї Тіріан, – серед усіх моїх підданих ти – найхоробріша і
найобізнаніша в лісовій справі, але, разом із тим, найзухваліша та найнеслухняніша.
Що ж, нехай живе. Що ти можеш сказати у своє виправдання, віслюче?
– Я, сір? – почувся голос віслюка. – Мені, звичайно, дуже шкода за те, що я накоїв.
Але облизян казав, що то Аслан хоче, аби я напнув на себе ту шкуру, а я гадав, що йому
видніше, адже він набагато розумніший за мене. Я тільки робив те, що мені веліли. І
зовсім несолодко мені прийшлося тут, у хліву. Я навіть не знаю, що коїлося там, за його
межами, бо мене випускали назовні лише іноді, на кілька хвилин і тільки уночі. А іноді
вони забували навіть мене напоїти.
– Сір, – втрутився Діамант, – гноми підходять ближче. Чи бажаємо ми із ними
зустрітися?
Тіріан розмірковував зо хвилину, а потім зненацька голосно розсміявся. Після цього
він заговорив, але вже не шепотом:
– Клянуся гривою Лева! – вигукнув він. – Щось у мене зовсім клепки розсохлися. Чи
бажаємо ми зустрітися із ними? Звичайно, ми із ними зустрінемося! Ми тепер із ким
завгодно можемо зустрітися! У нас є віслюк, якого ми можемо їм пред'явити. Нехай
бачать, чому вони поклонялися та чого боялися. Ми покажемо їм, у чому полягав
задум облизяна. Таємниця його вже не є таємницею, що геть усе міняє. Завтра облизян
бовтатиметься на найвищому дереві в Нарнії. Годі переховуватися, шепотітися та
ховатися. Де ці чесні гноми? У нас для них є гарна новина!
Після довгих годин шепотіння слова, вимовлені нормальним голосом, мають просто
таки живодайну силу. Усі зненацька загомоніли, засміялися; навіть Верть підвів голову
та зробив те, чого Круть не дозволяв йому робити вже давно, – видав своє улюблене:
"Іа-іа-іа!" Невеличкий загін друзів попрямував назустріч барабанним дрібушкам, що
ставали все голоснішими, і невдовзі попереду заграло світло смолоскипів. Вони йшли
по одному із тих неходжених шляхів (в Англії ніхто б його і за шлях не вважав би), що
пролягають через Ліхтарну пустку. Назустріч їм крокувало десь із тридцять гномів,
кожен із лопатою чи сапою за спиною. У голові колони виступали двоє озброєних
остраханців, а ще двоє замикали тил.
– Стійте! – гримнув Тіріан, виходячи на дорогу. – Стійте, солдати! Куди та за чиїм
наказом ведете ви цих нарнійських гномів?
Розділ 7
Здебільшого про гномів
Побачивши мандрівників та прийнявши Тіріана за таркаана чи великого лорда, що
подорожує із двома озброєними пажами, остраханські воїни в голові колони негайно
зупинилися та підняли списи у вітанні.
– О, мій пане! – звернувся до Тіріана один із них. – Ми ведемо цих куцаків до
Остраханства, працювати в копальнях тісрока, нехай будуть вічними його літа!
– Ташем присягаюся, покірності їм не позичати, – зазначив Тіріан і зненацька
розвернувся обличчям до гномів. Приблизно кожен шостий із них тримав перед собою
смолоскипа, тож в мерехтливому світлі вогню він мав змогу роздивитись їх бородаті
обличчя: всі вони дивилися на нього понуро та зацьковано.
– Гноми, гноми, хіба ж то була велика битва і тісрок захопив ваші землі війною, –
грізно запитав він, – що ви вирішили спокійнісінько вмерти в соляних шахтах
Паграану?
Двоє солдатів злобливо зиркнули на нього, а гноми як один почали
виправдовуватися:
– Наказ Аслана! Так наказав Аслан. Він продав нас. Як можемо ми йому перечити?
– Тісрок, авжеж! – докинув хтось із бороданів і сплюнув із ненавистю. – Хотів би я
подивитися на ті немічні спроби!
– Ану, цить, лайдаки! – обірвав їх старший солдат.
– Дивиться! – вимовив Тіріан, витягуючи Вертя на світло. – Ось він, ваш Аслан!
Справжнього ж Аслана в Нарнії й взагалі не було. Усіх вас надурив Круть. Ось кого він
виводив зі стайні, аби збивати вас із пантелику. Подивіться лишень на нього!
Гномам уже доводилося бачити псевдо-Аслана, але можливості роздивитися його
як слід у них ніколи не було, тож зараз їм достатньо було лише миті, аби вони почали
запитувати один в одного, як взагалі вони могли так одуритися. Ще за часів Вертевого
ув'язнення у хліві напнута на нього левова шкура позатиралася і втратила охайність, а
після прогулянки по нічному лісу вона й взагалі стала кривою та пошарпаною: більша
частина костюму збилася на одне плече, а косо посаджена голова чомусь злізла назад,
тож тепер будь-хто міг побачити лагідне та трохи дурнувате обличчя віслюка, що
визирало зі всього цього мотлоху. У куточку рота в нього стирчала травичка, яку він
пощипував з того самого часу, як його взяли із собою, увесь час мимрячи:
– То не моя провина, я не зовсім розумний і ніколи нічого такого не стверджував.
Якусь мить гноми, роззявивши роти, розглядали віслюка, доки один із солдатів
різко не спитав:
– Чи ви при своєму глузді, мій пане? Що ви робите з цими рабами?!
А інший з підозрою додав:
– І хто ви взагалі такі?
Жоден спис уже не салютував – обидва були опущенні та готові до бою…
– Кажіть пароль! – гаркнув остраханський командир.
– Ось мій пароль… – відповів король та стрімко оголив меча. – Світло приходить,
виявляючи неправду. А тепер стережися, негіднику, бо перед тобою Тіріан, король
нарнійський!
Мов блискавка налетів він на остраханського командира. Юстас, що витяг свого
меча одночасно із королем, відчайдушно кинувся на іншого солдата: обличчя його
зовсім зблідло, але ми не будемо його за це корити. До того ж він мав неабияку вдачу,
що іноді приписують новачкам, бо з голови в нього геть повилітали усі ті уроки, які
нещодавно втовкмачував йому в голову Тіріан, і він бився, мов дикун (можливо, навіть
із заплющеними очами), коли несподівано виявив, на превеликий свій подив, що його
остраханський супротивник лежить бездиханний коло його ніг. Попри відчуття
значного полегшення йому на мить стало по-справжньому моторошно. Січа короля із
його ворогом тривала зовсім недовго, і за кілька митей супротивник його теж пав, а сам
Тіріан закричав Юстасу: "Десь неподалік іще двоє! Бережися!"
Але гноми вже розібралися із двома іншими остраханцями. Більше ворогів поблизу
не було.
– Ну й удар у тебе, Юстасе, ого-го! – вигукував Тіріан, плескаючи хлопчика по
спині. – Гноми, відтепер ви вільні! Завтра я вестиму вас у бій за визволення Нарнії.
Тричі ура Аслану!
Але те, що за цим сталося, і справді нагадувало якесь жалюгідне видовище.
Декілька гномів (приблизно зо п'ять) зробили якісь слабкі спроби, але одразу ж
припинили. Деякі інші щось понуро прогарчали. Більшість не видало ані звуку.
– Вони що, не второпали, чи що? – нетерпляче мовила Джил. – Що це з вами,
гноми? Чи ви не чуєте, що вам каже король? Усе скінчено. Круть більше не правитиме
Нарнією. Усі зможуть повернутися до звичайного життя. Ви знову зможете радіти та
розважатися. Хіба ви не щасливі?
Після хвилинної паузи не дуже привабливий гном із чорним, мов сажа, волоссям та
бородою звернувся до неї:
– А ви хто така будете, хм, дівчино?
– Я Джил, – відповіла вона. – Та сама Джил, яка врятувала від закляття короля
Ріліана, а це Юстас, він теж був зі мною – за волею Аслана через стільки століть ми
повернулися з іншого світу.
Гноми з посмішкою перезирнулись, та посмішки ті були зовсім не веселими – в них
проглядалося щось глузливе.
– Що ж… – нарешті вимовив чорний гном, якого звали Гріфл, – не знаю, як мої
хлопці, а я вже достатньо наслухався про того Аслана – на все життя вистачить!
Почувши це, решта гномів одразу забурмотіли.
– Точно, точно! – забуркотіли інші гноми. – Квіти-квітучі-квіточки…
– Що ви таке верзете? – не зрозумів Тіріан. Він не зблід під час бою, а від їхніх слів
аж пополотнів. Подумки він чекав від цієї миті чогось чарівного, а виходило все мов у
дурному сні.
– Ти мабуть вважаєш, що ми глузд втратили? Літають бджілки та ростуть квітки в
мозку, так ти вважаєш?! – сердито заголосив Гріфл. – Нас уже раз жорстоко надурили, і
ти гадаєш, що й тепер кругом пальця нас обкрутиш? Ти що, не розумієш, що нам твої
історії про Аслана аж ніяк не потрібні? Подивіться лиш на нього! Якийсь старий ішак із
довжезними вухами!
– О, небо, ви зводите мене з розуму! – терпляче промовив Тіріан. – Ніхто з нас і не
казав, що це справжній Аслан! Це той, кого Круть видавав за нього. Розумієте ви чи ні?
– Я так зрозумів, що ви лише пропонуєте кращу імітацію! – злісно вигукнув Гріфл. –
Дякуємо, але нам цього не потрібно. Нас уже досить дурили, більше ми дурнями бути
не хочемо.
– Я вас і не обманюю! – втрачаючи терпіння, сердито гаркнув Тіріан. – Я служу
справжньому Аслану.
– І де він? Хто він? Покажи-но його нам! – вимовили декілька гномів.
– Вважаєте, я його із собою в кишені тягаю, дудлики? – Тіріан втрачав терпець. –
Хто я такий, аби вказувати Аслану, коли йому з'являтися? Він не той лев, якого можна
приручити!
І тільки коли ці слова злетіли з його вуст, він зрозумів, якої припустився помилки.
Гноми всі як один почали глумливо виспівувати не його останні слова: "Не той лев,
якого можна приручити, не той лев, якого можна приручити", – а повторювати фразу:
"Не ручний лев, не ручний лев", – глумливо її виспівуючи. Один із них кивнув:
– Так само нам казали й інші!
– Ви хочете сказати, що не вірите в існування справжнього Аслана? – не повірила
своїм вухам Джил. – Але ж я бачила його на власні очі! Саме він переніс нас двох з
іншого світу!
– Ах! Ну, коли ви так кажете! – відповів їй Гріфл із глумливою посмішкою. – Вони
гарно попрацювали, щоб ви робили свою справу як слід… Говориш, чого навчили, чи не
так, дівчинко?
– Нечема! – прикрикнув на нього Тіріан. – Ти що, хочеш сказати, ніби пані бреше?
– Кому, кому, а не вам, пане, нагадувати мені про чемність… – озвався гном. –
Гадається мені, що нам більше не потрібен король – навіть якщо ви й Тіріан, на якого
зовсім не схожі. І тим паче не потрібен нам ніякий там Аслан. Від сьогодні ми – самі
собі хазяї і коритися нікому більше не станемо. Зрозуміло?
– Правильно! – приєднались інші гноми. – Відтепер ми самі по собі. Ніяких Асланів,
королів та дурних історій про інші світи. Гноми для гномів!
Після цих слів вони розбрелися по своїх місцях у лаві та вже готові були рушити
туди, звідки прийшли, коли своє слово вставив Юстас:
– Невдячні тварюки, – злісно вимовив він. – Ви навіть не подякуєте нам за свій
щасливий порятунок від рабства в соляних копальнях?
– О, тут усе цілком зрозуміло… – через плече кинув Гріфл. – Ви врятували нас
тільки для того, аби згодом використати у своїх цілях. Маєте свої види на нас, якісь
інтриги, але ми кажемо: грайте в свої ігри без нас. Ходімо, хлопці!
Гноми заграли трохи дивну марширувальну пісню з барабанними дрібушечками та
розчинилися в темряві.
Тіріан із друзями дивилися їм услід. Потім король важко вимовив одне лише слово:
"Ходімо", – і, не перехопившись жодним словом, усі мовчки попрямували слідом за ним.
Розмовляти не було настрою. Верть, що не зовсім второпав, що тут трапилося, і досі
відчував себе в опалі. Джил, окрім відчуття огиди до тих гномів, відчувала захват від
перемоги Юстаса над остраханцем, і їй було трошки соромно за себе. Що до Юстаса, то
в нього і досі тривожно калатало серце. Замикали колону сумні Тіріан із Діамантом.
Король тримав одну руку на шиї єдинорога, і час від часу єдиноріг по-дружньому
тицявся своїм м'яким носом у щоку короля. Їм не потрібні були слова, аби втішати один
одного. Та й важко було б знайти слушні слова в ту скрутну хвилину. Тіріану жодного
разу не спадало на думку, якими жахливими можуть бути наслідки Крутевого
шарлатанства. Тепер, після того як людям дурили голови підставним Асланом, вони
припинили вірити у справжнього. Він уявляв собі, що варто лише буде показати
гномам, як їх надурили, і вони одразу ж стануть на його бік. А потім, наступної ночі, він
відвів би усіх до Хлівного пагорба та показав усім Вертя, й усі, побачивши його,
повстали б проти Крутя, і, можливо, після короткої сутички із остраханцями на тому
все й скінчилося б. Але, судячи з останніх подій, на те тепер нема чого розраховувати,
бо хто знає, скільки ще нарнійців поведуться так само, як і ці гноми?
– Мені здається, що нас хтось переслідує, – несподівано зауважив Верть.
Вони зупинилися та нагострили вуха. І справді – позаду них почувся досить
виразний тупіт маленьких ніжок.
– Хто йде?! – вигукнув король.
– Це я, пане, тільки один я, – пролунала відповідь. – Я гном Поґін. Мені тільки тепер
вдалося втекти від інших. Я на вашому боці, пане, і на Аслановому. Якщо ви довірите в
мої руки меча гномової роботи, я із радістю битимусь за праве діло, доки всіх не
переможемо.
Усі згуртувались навколо нього, посипались вітання, похвальба та нескінченні
поплескування по спині. Звісно, що один гном майже нічого змінити не міг, але все ж
таки втішливо було заручитися хоча б його підтримкою. Усі, окрім Джил та Юстаса, що
були занадто стомлені для того, щоб думати ще про щось, окрім ліжка, помітно
повеселішали.
Коли вони повернулися до вежі, стояла найхолодніша година ночі перед самим
світанком. Усі залюбки перехопили б чогось попоїсти, якби на них чекали готові
страви, але на те, щоб щось приготувати, сил ні в кого вже не стало. Усі напилися зі
струмка, трохи змочили водою стомлені обличчя та позалізали в ліжка. Верть із
Діамантом влаштувалися надворі, бо, як ви могли б здогадатися, єдиноріг та
товстенький дорослий віслюк займають забагато місця, аби вкладати їх спати у
приміщенні.
Хоч якими б коротунами й не були нарнійські гноми, але для свого зросту вони
вирізнялися винятковою силою та міццю. Тож раніше за всіх, попри тяжкий день та
пізню ніч, прокинувся саме Поґін, прегарно при цьому відпочивши. Він одразу ж взявся
за лука Джил, вполював кількох диких голубів і, присівши на ґанок, тут же попатрав їх,
перемовляючись із Діамантом та Вертем, що влаштувалися поруч. На ранок Верть мав
кращий вигляд і почувався набагато краще. Як і кожен єдиноріг, Діамант був одним із
найвитонченіших та найшляхетніших створінь у світі, тож він поводився із Вертем так,
ніби вони були давніми друзями, розмовляючи із ним про речі, на яких вони обидва
добре розумілися, – про травичку, цукор чи догляд за копитами. Коли Джил та Юстас
устали, широко позіхаючи та протираючи заспані очі, було вже о пів на одинадцяту.
Гном показав їм, де можна назбирати нарнійської трави, що зветься дикою фреснією, –
вона дуже схожа на наш щавель, але набагато смачніша, особливо якщо її правильно
приготувати (їм би ще трохи масла та перцю – ото був би сніданок! Але, на жаль, чого
не було – того не було). Це та те – і на сніданок – чи обід, як вам більше до вподоби – у
них готувалося непогане собі рагу. Тіріан, взявши сокиру, прогулявся вглиб лісу і
невдовзі повернувся з хмизом для вогнища. Доки готувалося їхнє "рагу" (а здавалося,
що воно готувалося цілу вічність, особливо коли навкруги розповзався запаморочливий
запах апетитної страви), король знайшов гномові повне бойове спорядження: коротку
кольчугу, шолом, щит, меч, перев'язь і кинджал. Перевіривши меч Юстаса та
помітивши, що той засунув його в піхви брудним одразу ж після своєї січі з
остраханцем, Тіріан його посварив і змусив невідкладно почистити та відполірувати
зброю.
Увесь цей час Джил ходила туди-сюди, іноді помішуючи їжу в горщику та час від
часу зиркаючи на віслюка з єдинорогом, які із задоволенням паслися неподалеку.
Скільки ж разів впродовж того ранку вона шкодувала, що не може їсти траву!
Але коли настав час снідати, усі згодилися, що приготована страва була варта
очікування, тож однією порцією справа не обійшлася. Коли вже всі наїлись досхочу,
троє людей та гном порозсідалися на ґанку, чотириногі порозсідалися до них лицем,
гном (авжеж, із дозволу Тіріана) запалив свою люльку, а король промовив:
– А тепер, друже Поґіне, не міг би ти розповісти нам усе, що знаєш про ворога, –
адже ти, напевно, знаєш більше за нас. Перш за все мене цікавить, як вони пояснили
мою втечу?
– Вони не зрадили собі, сір, й вигадали найхитрішу казку, яку тільки знав світ… –
почав Поґін. – Цю історію розповів кіт на ім'я Рудий, і цілком ймовірно, що саме він її і
вигадав. Цей Рудий, мій пане… ох, він такий проноза, просто найхитріший з усіх
котячих… так ось, він розповів, що проходив повз дерева, до якого ті негідники
прив'язали вашу величність. І сказав, що ви ревіли, лаяли та проклинали Аслана і "при
цьому такою грубою мовою, об яку мені і язика бруднити б не хотілося", і, проказуючи
це, він видавався таким манірним та пристойним, якими завжди здаються коти, коли
хочуть комусь догодити. А потім, як казав Рудий, несподівано у спалаху блискавки
з'явився сам Аслан і одним махом проковтнув вашу величність. Усі звірі затріпотіли від
цієї історії, деякі навіть на місці знепритомніли. Звісно, тут долучився Круть… Ось,
говорив він, що Аслан робить із тими, хто його не поважає. Хай це буде для всіх
попередженням. І бідні істоти одразу ж злякано заскиглили та зарюмсали. Тож втеча
вашої величності не дала їм підстави думати, що у вас є вірні друзі, що можуть вас
врятувати, а навпаки, змусила їх лише більше боятися та слухатися Крутя.
– Який жахливий хід! – обурився Тіріан. – Цей Рудий, видно, близький радник
Крутя.
– І тепер питання стоїть уже по-іншому, мій королю, а саме: чи не став уже Круть
його радником, – похитав головою гном. – Ви бачите… річ у тому, що Круть запив.
Здається мені, що тепер усім заправляє або Рудий, або Рішда – остраханський
командир. І, як бачиться мені, саме на ті плітки, що їх пустив поміж гномів Рудий,
можна списати вчорашню їхню поведінку. Я розповім чому саме. Одного разу, щойно
по завершенні однієї з тих страшних опівнічних зустрічей, я вже був рушив додому,
коли згадав, що лишив на тому місці свою люльку. То була й справді гарна люлька,
одна з моїх улюблених, тож я вирішив по неї повернутися. Але не встиг я дійти до
місця, де сидів (а темрява навколо стояла – хоч в око стрель), як раптом почулося
котяче "няв", а у відповідь – голос остраханця: "Шшш… тихіше!" – тож я став там, мов у
землю вритий. Ті двоє і були саме Рудий та таркаан Рішда, як вони його кличуть.
"Славетний таркаане, – мовив кіт своїм медовим голосом, – я лише хотів прояснити для
себе, що саме ми мали сьогодні на увазі, коли казали, що Аслан – то Таш, а Таш – то
Аслан". – "Без сумніву, мій мудрий коте, ти добре зрозумів, про що йдеться", – відповів
на те Рішда. "А йдеться про те, що їх обох не існує?" – на всяк випадок спитав Рудий.
"Те відомо усім, не обділеним розумом та знаннями", – обізвався таркаан. "Виходить, ми
гарно розуміємо один одного, – промуркотів кіт. – Чи ти, як і я, вже трохи стомився від
Крутя?" – "Дурна та жадібна тварюка, – відповів йому інший, – але нам він іще
знадобиться. Тому маємо тримати все в таємниці та зробити так, аби Круть скорився
нашій волі". – "А також, чи не буде нам на руку, – додав Рудий, – якщо ми
прийматимемо освічених нарнійців до нашої ради: лише тих, котрі справді стануть у
пригоді? Звірі, що щиро вірять в Аслана, можуть з'явитися коли завгодно – і обов'язково
з'являться, тільки-но Круть розбовкає свою таємницю. Але ті, хто чхав і на Таша, і на
Аслана, дбаючи тільки про власний прибуток і про ту винагороду, яку може дати їм
тісрок, коли Нарнія стане остраханською провінцією, будуть нам вірними служками". –
"Чудово, просто чудово, коте! – відповів командир. – Але обирай обережніше".
Поки гном розповідав, день якось змінився… За сніданком сяяло сонце, а тепер…
Верть тремтів, Діамант неспокійно вертів головою. Джил підвела очі.
– Небо затягає хмарами, – зауважила вона.
– І така холоднеча, – додав Верть.
– І справді, Левом присягаюся! – погодився Тіріан, дмухаючи на змерзлі руки. –
Пхе! І що це ще смердить?
– Фу-у! – скривився Юстас. – Наче мертвечиною тягне. Чи то мертва пташка десь,
чи що? І як це ми раніше не помітили?
Раптом Діамант скочив на копита та тицьнув кудись рогом:
– Дивіться! – закричав він. – Подивіться на це! Дивіться, дивіться!!
Усі перевели погляд туди, куди він вказував, і вклякли на місці, охоплені тваринним
жахом.
Розділ 8
Які новини приніс орел
У тіні дерев, на дальньому боці прогалини, щось рухалося… Ду-у-уже повільно те
"щось" немов повзло крізь повітря на північ. На перший погляд ви, певно, помилково
сприйняли б те "щось" за дим, бо воно було сірим й напівпрозорим. Але той смертний
сморід, яким від нього тхнуло, був аніяк не запахом диму. Крім того, створіння мало
виразну та сталу форму, замість того, аби повсякчас здійматися та завиватися, як то
робить звичний собі дим. Обрисом воно нагадувало людину, однак замість чоловічої
голови, мало голову птаха – якогось страшного летючого хижака із лютим вигнутим
дзьобом. У створіння було чотири руки, які воно тримало над головою, простягаючи їх
на північ, немов у нестримному бажанні голими руками обхопити всі землі Нарнії. А
його пальці… всього їх було двадцять: скручені, наче його дзьоб, із довгими,
надзвичайно гострими пташиними кігтями. Це створіння наче пливло над землею, і
здавалося, що й сама трава чахне там, де воно прослизнуло.
Тільки-но Верть його побачив, як одразу, із відчайдушним криком нажаханого
віслюка, стрімко кинувся до вежі, а Джил (хоча, як ви знаєте, вона і була не з боязких)
заховала обличчя в долоні, тільки б це не бачити. Інші ж спостерігали за тим десь зо
хвилину, доки воно упливло праворуч, туди, де дерева стояли щільніше, і зникло з
очей. Згодом знов вийшло сонце і пташки поновили свій лагідний спів.
Усі зітхнули з полегшенням, бо, доки створіння не сховалося із виду, вони стояли
нерухомо, мов кам'яні статуї.
– Що то було?! – пошепки запитав Юстас.
– Я вже колись бачив це створіння… – відповів Тіріан, – але тоді воно було
вирізьблене з каменю та вкрите золотом, а замість очей мало найчистіші алмази.
Трапилося те, коли я був гостем при дворі тісрока, у Ташбаані, і років мені було не
більше, аніж тепер тобі. Тісрок повів мене до великого храму Таша, і саме там я його й
побачив – вирізьбленим у камені над вівтарем.
– Тоді то… те створіння… і є Таш?! – ошелешено вимовив Юстас.
Замість відповіді Тіріан, злегка обійнявши за плечі Джил, спитав у неї:
– А ви як себе почуваєте, моя леді?
– Усе… усе гаразд, – відповіла Джил, відводячи долоні від зблідлого обличчя та
спромагаючись усміхнутися. – Зі мною все гаразд… Мені тільки на мить стало зле від
цієї істоти, і все.
– Здається мені, – промовив єдиноріг, – що ми маємо визнати, що, хоч там що дехто
гадає, а Таш все ж таки існує?
– Так! – докинув гном. – І цей бовдур Круть, що зовсім не вірить в існування Таша –
гадаю, він вкусив більше, аніж зможе проковтнути… Він кликав Таша і – оце так
несподіванка! – Таш не забарився з'явитися!
– Куди ж воно… він… це створіння подалося? – задумливо спитала Джил.
– На північ, у серце Нарнії, – відповів Тіріан. – Ось воно й оселилося поміж нас.
Кликали його, він і прийшов…
– Ха-ха-ха! – зареготав гном, потираючи волохаті руки. – Оце так несподіванка
чекає на Крутя. Нема чого викликати всіляких демонів, якщо направду не бажаєш із
ними зустрітися.
– Хто зна, може, Таш Крутеві й не покажеться… – припустив Діамант.
– А куди це подівся Верть? – стурбовано запитав Юстас.
Усі почали гукати на Вертя, а Джил обійшла вежу з іншого боку, глянути, чи не
забіг він туди.
Вони вже досить втомилися шукати, коли раптом велика сіра голова обережно
визирнула з дверей вежі й мовила:
– Воно вже пішло?
Коли їм нарешті вдалося його вмовити, він вибрався зі свого укриття, весь
тремтячи та здригаючись, мов собака перед грозою.
– Тепер я бачу, – картав себе Верть, – яким насправді я був: поганим і дурним
віслюком. Не слід мені було слухати Крутя! Я й уявити собі не міг, до чого це призведе!
– На твоєму місці я б менше теревенив про те, яким був дурнем, а переймався б
лише тим, як стати кмітливішим… – почав Юстас, але Джил його урвала:
– Ох, та відчепись ти від бідолашного Вертя! – докірливо мовила дівчинка. – То все
було великою помилкою, чи не так, мій любий Вертюшенько?
І вона лагідно цмокнула його в ніс.
Хоча й досі дещо приголомшені побаченим, друзі порозсідалися та продовжили
розмову.
Діамантові особливо про що розповідати не було: він майже весь час провів
зв'язаним за хлівом і, звісно, не міг чути жодних ворожих планів. Його били (хоча у
відповідь декому теж чимало дісталося) та погрожували смертю, і все це задля того,
аби він погодився з тим, що той, хто з'являється і постає перед ними кожної ночі в
тьмяному світлі вогнища, і є справжнім Асланом. До речі, якби його вчасно не
врятували, його стратили б того ж самого ранку. Що ж до долі ягня, то про те він і
гадки не мав.
Їм належало вирішити: повертатися того ж вечора до Хлівного пагорба, аби
показати Вертя нарнійцям та спробувати пояснити їм, як їх надурили, або ж рушити на
схід, зустрітися з підмогою, яку з Кейр-Паравелю вислав їм кентавр Рунвіт, та,
повернувшись із нею, виступити проти Крутя та його остраханців. Тіріану значно
більше подобався перший план, бо думка про те, щоб піти і залишити свій народ на
поталу Крутя, краяла серце ножем. З іншого боку, те, як себе повели минулої ночі
гноми, наштовхувало на тривожні думки. Ніхто не міг сказати, як люди відреагують на
заклик, навіть якщо він покаже їм Вертя. До того ж там тирлувалося чимало
остраханських солдатів, і на це не можна було не зважати. За словами Поґіна, їх
зібралося щонайменше десятки зо три. Тіріан був певен, що, якщо всі нарнійці стануть
на його бік, він із Діамантом, дітьми та Поґіном (на Вертя він не розраховував) матиме
досить гарні шанси їх подолати. Але що трапиться, якщо половина нарнійців, зі всіма
гномами включно, сидітимуть осторонь і байдуже спостерігатимуть за різнею? Чи ще
гірше – битимуться на боці ворога? Ризик був аж занадто великий. І на додачу, авжеж,
варто пам'ятати про того туманного Таша, дії якого й зовсім не можна передбачити.
І взагалі, як зазначив Поґін, нічого врешті-решт не трапиться, якщо вони залишать
Крутя розбиратися зі своїми труднощами на день чи два. Тепер він залишився без
Вертя, якого можна виводити і всім показувати. Годі й уявити собі, що ж він (або
Рудий) вигадає, аби пояснити відсутність Аслана. Якщо звірі щоночі бажатимуть
бачити Лева, а ніякого Лева нема, то, безсумнівно, навіть найлегковірніші щось, та
запідозрять.
Зрештою вони вирішили, що ліпше за все таки спробувати зустрітися із Рунвітом.
Визначившись із подальшими діями, усі аж повеселішали. Я, чесно кажучи, не
вважаю, що це через те, що хтось із них так уже побоювався сутички (хіба що,
можливо, Джил та Юстас). Але наважусь припустити, що, ймовірніше за все, десь у
глибині душі кожен із друзів вважав, що варто триматися якнайдалі від тієї жахливої
істоти із головою птаха, яка, у видимій або невидимій формі, вже напевно з'явилася на
Хлівному пагорбі. Хоч там як, але варто лише зважитися на щось – і одразу ж
почуваєшся краще.
Тіріан завважив, що не хоче, аби їм, прийнявши їх за остраханців, відтяв голови
перестрічний вірний нарнієць, тому перш за все варто позбутися чужої машкари. Гном
змішав для них попіл із вогнища із олією для змащування мечів та наконечників списів.
Суміш вийшла вельми огидною на вигляд, але всі познімали остраханські обладунки і
спустилися до струмка. Гидка суміш пінилася наче справжнє мило: було щось тепле та
домашнє в тому, як Тіріан і двоє дітлахів, схилившись над водою, чухали собі шиї та
потилиці чи, форкаючи та сопучи, відплескували піну. До вежі вони повернулися із
червоними, розпашілими обличчями, немов їх гарнесенько вмили перед важливою
вечіркою. Тепер вони озброїлися мов справжні нарнійці, взявши прямі мечі та трикутні
щити.
– Фух! – задоволено вимовив Тіріан. – Так значно краще – одразу почуваєш себе
справжнім чоловіком!
Верть палко благав зняти із нього ту левову шкуру, скиглячи, що в ній занадто
спекотно і йому незручно через ті складки, що збираються в нього на спині; до того ж,
звісно, у такому вбранні він скидався на неабиякого дурника. Але йому не дозволили –
відповіли, що доведеться ще деякий час походити так, бо однаково вони збираються
його в тому вбранні показати ще декільком звірам, хоч би й до того вони мали зустріти
Рунвіта.
Від голуб'ячого та кролячого м'яса лишилися самі об'їдки, тож із собою вони взяли
лише трохи печива. За цим Тіріан замкнув вхід до вежі, і вони розпрощалися із
гостинною стоянкою.
Минула вже друга година дня, коли вони зрештою вирушили в путь. У всій красі
стояв перший, по-справжньому весняний, теплий день. Із бруньок повилазило молоде
листячко, проліски вже зникли, але деінде вже траплялися перші первоцвіти. Сонячні
промінчики проглядали крізь гілки дерев, пташки радісно цвірінькали, і десь поблизу
без упину гомоніли зазвичай непомітні зору струмки. Важко було в такий чудовий день
перейматися тяжкими думками про Таша. Діти вперше за весь час відчули, що й
справді перебувають у Нарнії, і навіть у Тіріана на серці посвітлішало, і він, крокуючи
на чолі їхнього маленького загону, наспівував старий-престарий нарнійський марш із
приспівом:
Хей-хо, турум-тум-тум,
Бий, бий, бий в барабан!
Слідом за королем йшли Юстас і гном Поґін, що називав хлопчику незнайомі ті чи
інші нарнійські дерева, пташок та рослини, а іноді й сам Юстас розказував про
англійську флору та фауну.
Далі йшов Верть, а за ним Джил із Діамантом, що трималися дуже близько одне до
одного. Єдиноріг, як ви б сказали, підкорив серце Джил. Вона вважала (і не дуже-то й
помилялася), що він є найблискучішим, найвишуканішим, найграціознішим звіром з
тих, кого їй доводилося бачити; і ті, хто не був із ним знайомий, ніколи б не повірили,
що той ніжновустий та м'якоречний звір може бути таким безжалісним та нещадним до
ворога, коли справа доходить до битви.
– Ох, до чого ж добре! – промовила всміхнена Джил. – Просто йти собі, ніби
прогулюючись. Як же мені кортіло б, аби на час наших пригод випадало більше таких
прогулянок. Шкода, що в Нарнії завжди стільки всього трапляється…
Єдинорогу довелося пояснити їй, що вона помиляється. Він розповів, що сини та
доньки Адама та Єви з'являються зі свого загадкового світу лише в смутні для Нарнії
часи, але це зовсім не означає, що таке трапляється часто. Навпаки, між їхніми
появами зазвичай проходили сотні чи навіть тисячі років, коли одного миролюбного
короля зміняв інший не менш миролюбний, аж доки майже неможливо було згадати
їхні імена чи навіть скільки їх було, і майже нічого не відбувалося такого, про що
можна було б згадати в книжках з історії. Він розповів їй про стародавніх королев та
героїв, про котрих вона навіть і не чула: про королеву на ім'я Біла Либідь, що жила ще
до часів Білої Відьми й одвічної зими і чия врода була такою, що коли вона дивилася на
своє відображення десь у лісовій заплаві, її дивне обличчя ще цілий рік та один день
виблискувало звідти зоряним світлом. Ще він розповів їй про зайця, якого звали
Місячний Ліс, – той міг, сидячи біля озера Чан, за оглушливим ревінням водоспаду
розчути, про що шепотілися люди в далекому Кейр-Паравелі. Розповів про короля
Гейла (дев'ятого нащадка Френка – першого з нарнійських королів), що вирушив у
плавання до далеких Східних морів і звільнив мешканців Самотніх островів від
страшного дракона, і вони, аби віддячити йому за те, віддали Самотні острови в його
володіння, навіки приєднавши ці землі до королівства Нарнія. Він розказував про
століття, коли в Нарнії царювали щастя і злагода і єдиними визначними подіями були
видатні танці та свята, а більш за все – лицарські турніри, і кожен день, кожен тиждень
були кращими за попередні. Він усе розповідав й розповідав, а у Джил у голові
вимальовувалися картини тих щасливих років, тих тисячоліть, і вона немов дивилася
вниз із якогось пагорба на неземної краси рівнину, порослу деревами, оперезану
струмками та нивами, які ширилися до обрію, аж доки не губилися вдалині. Врештірешт вона вимовила:
– Ох, як же я сподіваюсь, що невдовзі ми вгамуємо Крутя і до Нарнії повернуться
спокійні, щасливі часи. А ще більше я сподіваюся, що вони триватимуть довго-довго і
ніколи не скінчаться. Коли-небудь наш світ спіткає кінець, але, можливо, на цей світ
чекає щасливіша доля. О, Діаманте, хіба не було б чудово, якби в Нарнії завжди було
саме так, як ти щойно казав?
– Е-е-е, ні, сестро, – похитав головою Діамант, – усі світи зустрінуть свій кінець.
Лише на країну Аслана чекає інша доля.
– Що ж, тоді я маю надію, – відповіла Джил, – що кінець цього світу настане за
мільйони-мільйонів років… Агов! Чого це ви стали?
Король, Юстас і гном мовчки вдивлялися в небо. Джил здригнулася, згадавши всі ті
страхіття, які їм траплялися на шляху раніш. Але цього разу то було щось зовсім інше –
маленька цяточка, що здавалася чорною на тлі блакитного весняного неба.
– Судячи з польоту, я ладен поклястися, що то розумний птах, – зауважив єдиноріг.
– Згоден, – кивнув король. – Питання лише в тому, хто перед нами: друг чи один із
Крутевих шпигунів.
– Як на мою думку, ваша величносте, – втрутився гном, – він неабияк схожий на
орла Гострозора.
– Чи не сховатися нам під деревами? – запропонував Юстас.
– Ні! – обізвався Тіріан. – Краще завмерти і стояти непорушно, мов скеля. Варто нам
поворухнутися, як він одразу ж нас помітить.
– Дивіться, він завертає! Нас уже помітили… – сказав Діамант. – Він знижується
широкими колами і наближається до нас…
– Тримай стріли напоготові, леді! – промовив Тіріан до Джил. – Але в жодному разі
не стріляй, доки я не накажу. Він може виявитися нашим другом.
Якби хтось знав наперед, що трапиться далі, він мав би змогу належним чином
насолодитись тією витонченістю та легкістю, з якою спускався велетенський птах. Він
сів на скелястий стрімчак зовсім поруч із Тіріаном, схилив чубату голову і промовив
дивним орлиним голосом:
– Вітаю тебе, королю!
– Вітаю тебе, Гострозоре! – обізвався Тіріан. – І те, що ти звеш мене королем, має
означати, що ти не один з послідовників Крутя та його псевдо-Аслана. Я радий, що ти
прилетів.
– Ваша величносте, – струснув головою орел, – коли ви вислухаєте новини, які я
приніс, ви вважатимете мій приліт найстрашнішим горем, яке тільки могло вас
спіткати…
На цих словах серце Тіріана обірвалось і наче припинило рух, але він стиснув зуби і
промовив:
– Розповідай.
– Високо літав я і далеко бачив, – почав свою розповідь Гострозір. – Бачив я КейрПаравель, бачив мертвих нарнійців і остраханців, що проходжали поміж тілами. Бачив
стяг тісрока над замком і ваших підданих, що мов миші розбігаються в усі боки, подалі
від міста, сподіваючись переховатися у лісах. Кейр-Паравель захопили з моря –
позавчора двадцять великих остраханських кораблів під покровом ночі увійшли в порт.
Новину ту друзі зустріли мертвою мовчанкою.
– І по-друге… – зовсім похмуро продовжив орел, – трохи далі від Кейр-Паравелю я
бачив кентавра Рунвіта – остраханська стріла стирчала з його боку. Я був із ним до
останнього, і він велів переказати вашій величності: пам'ятайте, що кожен світ спіткає
свій кінець. І гідна смерть – то така цінність, яку в змозі оплатити й останній з
жебраків.
– Що ж, – тяжко пролунали слова короля після тривалої тиші, – Нарнії більше
немає.
Розділ 9
Великі збори на Хлівному пагорбі
Ще довго ніхто не міг ані вимовити слова, ані проронити сльозинки. Потім єдиноріг
вдарив об землю копитом, трусонув гривою і заговорив:
– Сір, немає більше толку у військових радах. Плани Крутя виявилися
далекогляднішими, ніж ми й помислити могли. Тепер уже очевидно, що перебував він у
таємній змові з тісроком і як знайшов лев'ячу шкуру, то одразу ж передав послання,
щоб той споряджав кораблі для захоплення замку Кейр-Паравель, а потім і всієї Нарнії.
І тому нічого не залишається нам сімом, окрім як повернутися на Хлівний пагорб,
оголосити всю правду та прийняти те, що вготовила нам доля. І навіть якщо ми якимось
дивом зуміємо здолати три десятки остраханців, що нині з Крутем, то, певно, пасти нам
судилося в битві з ворогом куди могутнішим та більшим – військом, що маршем
посувається сюди від Кейр-Паравелю.
Тіріан кивнув. А потім, звертаючись до дітей, сказав:
– Ну, що ж, друзі, мабуть, настав час повернутися вам до себе, до рідного вашого
світу. Ви, поза всяким сумнівом, виконали все те, заради чого і були послані до нас.
– Але, але… ми нічого не робили, – колотячись не так від страху, а більш від того,
що все настільки жахливо, заплутано заперечила Джил.
– Як нічого?! – відказав король. – Ви визволили мене, прив'язаного до дерева; змією
ви повзли переді мною в нічному лісі і захопили Вертя, а ви, Юстасе, зуміли здолати
супротивника в нелегкому двобої. Однак ви ще занадто юні, щоб розділити з нами гірку
долю, яка очікує на нас, – якщо не сьогодні ввечері, то вже не більше як за три дні. І
тому я закликаю вас, ні – наказую: повернутися додому. Ганьба впаде на мою голову,
якщо дозволю я юним лицарям пролити кров у бою, б'ючись у наших лавах.
– Ні, ні і ще раз – ні! – вигукнула Джил. Від хвилювання вона спочатку зблідла,
потім зашарілася, а потім зблідла знову. – Ми вас не покинемо, що б не трапилося!
Правда, Юстасе?
– Правда. І нема чого так розпалятися – все і так зрозуміло, – зауважив Юстас, за
звичкою засунувши руки в кишені, забуваючи, однак, до чого чудернацький він має
через це вигляд у кольчузі. – Тим більше що вибору-то ми не маємо. Який сенс
торочити про повернення, коли не знаєш як? Особисто я – не чаклун.
У словах Юстаса сенс безсумнівно був, але тепер Джил це навіть обурило: чому у
своїй улюбленій манері він холоднокровно розважливий, коли у решти кров так і
кипить.
Та Тіріан уже й сам збагнув, що чужинці за командою додому не вернуться (хіба що
Аслан зробить чудо), тому вирішив наполягати, щоб вони пробиралися через Південні
гори у Древляндію, де, можливо, і знайдуть притулок. Але дороги чужинці не знали, а
послати з ними не було кого. І крім того, як передрікав Поґін, тільки-но остраханці
покінчать з Нарнією, вони, напевне, посунуть на Древляндію – і тижня не мине, як вона
опиниться у них під п'ятою, тим більше вже хто-хто, а тісрок завжди зазіхав на північні
землі… З огляду на це Тіріану нічого не залишалося, окрім як зглянутися на палкі
благання Джил і здатися перед холодними доводами Юстаса – і залишити їх при
війську "випробувати щастя у бою" або, як він сам обережно висловився, "прийняти
іспит, посланий на їхню долю Асланом".
Спочатку королю була осоружною сама думка про повернення до Хлівного пагорба,
принаймні, поки не впаде темрява. Та гном запевнив, що, діставшись туди засвітла,
нікого вони там не знайдуть, крім остраханського вартового. Звірі були налякані
вигадками Крутя про Таша або новоявленого "лихого" Аслана, чи то пак, Ташлана, тож
вони й близько не підійдуть до страшного місця, поки їх не покличуть на опівнічну
зустріч. А остраханці – ті тим більше – у лісах завжди почували себе дуже незатишно.
Ось і Поґін вважав, що навіть при світлі дня можна прокрастися щонайближче до хліва
непоміченими. Набагато важче це буде зробити вночі, коли Круть скличе звірів на
збори, а остраханці виставлять усі караули. А от на той випадок, якщо великий збір
таки відбудеться, було б непогано приховати Вертя де-небудь неподалік, на задвірках, з
тим, щоб пред'явити його за нагоди. Ідея видалася путящою вже хоча б тому, що
єдиний, нехай доволі й малий, шанс на перемогу і полягав у тому, щоб захопити
супротивника, а в цьому випадку – й тубільних жителів Нарнії – зненацька.
З цим важко було не погодитися, і маленький загін попростував на північний захід,
у напрямку ненависного пагорба. Час від часу над ними кружляв орел, а на передишку
він іноді сідав на спину ослюка. Та як би хто не стомився, ніхто й помислити не міг
сісти на єдинорога, навіть король.
Джил і Юстас ішли пліч-о-пліч. Відвага переповнювала їх через край, коли вони
благали короля взяти їх у похід, та з кожним кроком вона вивітрювалася, аж поки не
зникла зовсім.
– Поул, – пролунав шепіт Юстаса, – повинен зізнатися тобі, що серце в мене,
здається, втекло в п'яти.
– Це ще нічого, містере Бяклі, – прошепотіла у відповідь Джил, – безсердечним
легше стинатися. А у мене всі жижки трясуться, якщо бажаєте знати.
– Трясця – це ще що, – заперечив Юстас, – зате мене ось-ось знудить.
– А ось про це краще помовчати, – шикнула на нього Джил. І якийсь час вони йшли
мовчки.
– Поул, – нарешті не витримав Юстас.
– Що ще?
– А що буде, як ми загинемо?
– Якщо загинемо – нас не буде, я так думаю.
– Я не про те. Що буде в нашому рідному світі? Раптом розплющиш очі – і ти знову в
потязі? Чи щезнеш без сліду – і більше про тебе ані слуху ані духу? Чи буде вважатися,
що ми померли в Англії?
– Про це я якось не задумувалася, – зізналася Джил.
– Уявляєш, як видовжаться обличчя у Пітера і всіх наших, коли ось щойно ми
махали їм з вікна і тут потяг зупиняється – а нас немає. Або є… два холодних… Але це в
тому випадку, якщо ми будемо там, в Англії.
– Який жах! – не стрималася Джил.
– Ну нам-то жахатися нема чого, – заспокоїв її Юстас, – нас-то в будь-якому випадку
вже не буде.
– Ах, як би мені хотілося… хоча ні… – осіклася Джил.
– Ти щось сказала?
– Я хотіла сказати, що мені майже захотілося, щоб нас і зовсім тут не було – хотіла,
та не сказала. Тому що, якщо навіть я загину, то загину в битві за Нарнію, а це краще,
ніж дожити до сивого волосся, перетворитися на стару бабцю, що утратила здоровий
розум і їздить на візочку, а потім все одно померти.
– Або того гірше – розбитися в аварії на британської залізниці…
– А до чого тут залізниця?
– А от коли нас смикнуло, я вже було подумав, що це аварія, а тут раптом – зирк, а
це нас закинуло до Нарнії – навіть від серця відлягло.
Поки Джил з Юстасом розмовляли про своє, решта обговорювали нагальні плани,
щоб відволіктися від похмурих думок. Оскільки голови в усіх були заклопотані тим, як і
що належить зробити сьогодні вночі, то тяжкі роздуми про колишню велич Нарнії і
нещастя, що обрушилися на неї останнім часом, відійшли на задній план. Якби відразу
всі раптом замовкли, то приховані думки пудовим тягарем зігнули б кожного,
позбавляючи сили духу, але розмова не стихала. Більше того, Поґін навіть радів від
передчуття того, що, на його думку, має статися. Він чомусь вважав, що на їхній бік
перейдуть і кабан, і ведмідь, і, само собою, кмітливі пси. І вже зовсім неможливо було
уявити, щоб усі гноми пішли за Грифлом. А те, що січа може відбутися в нерівному
світлі багать та поміж дерев у нічному лісі, розглядалося навіть як перевага слабшої
сторони. Ну а потім – як знати? – станься перемога в сьогоднішній борні, може й не
варто вступати в битву з остраханським військом, тим більше що в чистому полі його не
здолати?
Чому б не зачаїтися в лісах чи серед західних пусток за великим водоспадом і не
пожити життям вільних розбійників? А там, дивись, до них приб'ються інші розумні
звірі, та й древлянці не залишаться осторонь. І тоді покинуть вони свої схрони і
завдадуть остраханцям такого нищівного удару, що загарбники (а на той час остраханці
вже втратять усіляку пильність) так і зададуть драпака. Нарнія прокинеться, і тоді
відбудеться щось на зразок того, що було за часів Міраза!
Лише Тіріан, слухаючи слова своїх супутників, невідступно думав про Таша і дедалі
дужче переймався сумнівом, що з цього вийде щось путнє. Вголос, однак, він нічого не
сказав.
З наближенням до Хлівного пагорба подорожні стишили голоси, аж поки нарешті
запанувала мовчанка. Така тиша зазвичай і має супроводжувати лісові дії. Іншими
словами, з тієї хвилини, як вони помітили пагорб, і до тієї миті, як перший із загону
опинився поблизу стін, минуло не багато і не мало, а добрі дві години, ще й з гаком. На
докладний опис лісового виступу пішла б не одна сторінка, бо – нехай буде відомо
кожному – будь-яке пересування з укриття в укриття в насторожено чуткому лісі може
вважатися за окрему пригоду! Іноді доводилося завмирати на місці, іноді –
перечікувати тривогу, яка всякий раз, по щастю, виявлялася фальшивою. Втім, якщо ви
коли-небудь грали в розвідників або слідопитів, то ви й без яких-небудь описів уявляєте
собі, що це була за подорож. Уже на заході сонця подорожні знайшли притулок у
заростях гостролисту, кроків за п'ятнадцять позаду пагорба. Тут вони пожували
сухариків і залягли. Настала чи не найважча частина походу – очікування.
На щастя, очікування вдалося перебути, навіть злегка подрімавши годинку-другу,
та ближче до півночі нагадала про себе нічна прохолода і мимоволі довелося
прокидатися, тремтячи від ознобу; а крім того – оскільки давно вже в роті не було ні
макової росинки – разом із дітьми прокинулася і нестерпна спрага, і не було ніякої
можливості її вгамувати. Верть мовчки стояв, здригаючи і прядучи вухами. Тіріан ще
спав, поклавши голову на бік єдинорогу – спав так солодко, немов це було не в лісі, а на
пуховій перині в королівській опочивальні замку Кейр-Паравель. А розбудили його
удари гонга. Він сів, протираючи очі від сну, і побачив, як на іншому кінці Хлівного
пагорба зметнулися до неба язики багаття. Він зрозумів: настав час.
– Дозволь обійняти тебе наостанок, Діаманте, – сказав він єдинорогу, – бо,
ймовірно, це наша остання ніч на землі. І якщо я в чому завинив перед тобою – у
великому чи малому, – пробач мені за все.
– Любий мій королю, – відповів єдиноріг, – немає в чому мені звинувачувати тебе й
не тримаю я на тебе ні зла і ні образи. І тому – в добру путь тобі! Багато радощів
пережили ми разом. І якби дав мені Аслан вибирати, то не обрав би я іншу долю, ніж
та, що випала мені, і не шукав би іншої смерті, ніж та, на яку ми йдемо.
Разом вони розбудили Гострозора, що за звичаєм спав, поклавши голову під крило
(від чого непосвяченим могло видатися, ніби він зовсім не має голови), і поповзом
попрямували до пагорба. Вертя залишили позаду, поплескавши за пахолок і суворо
наказавши не висовуватися, доки не покличуть, а самі зачаїлися щонайближче до
майбутнього зборища.
Багаття, розкладене незадовго до того, вже розгоралося. Омахи полум'я, здавалося,
вилітали в лічених кроках від засідки. По інший бік багаття скупчилися дивовижні
істоти, що населяли Нарнію. З місця, де заліг Тіріан, у відблисках полум'я проступали
якісь невиразні тіні, і час від часу то тут, то там спалахували подвійні вогники. Так
само водій машини, що мчить нічним шосе, раптом помічає попереду відсвіт фар в очах
захопленого зненацька дикого кролика чи кота. Щойно Тіріан зайняв позицію, змовкли
удари гонга і звідкись зліва з'явилися три темні постаті. Найпомітнішою з них був
таркаан Рішда, капітан остраханської гвардії. За ним плівся Круть. Однією лапкою він
тримався за статного гвардійця і примовляв:
– Ой, не так швидко! Ой, куди ви поспішаєте! Ой, мені погано! Ой, голова болить!
Ці опівнічні збіговиська занадто мене стомлюють! Круть – це вам не якась нічна
тваринка. Круть – це вам не щур і не кажан! Ох, голова моя, голівонька!
Збоку від Крутя простував кіт на ім'я Рудий. Судячи з хвоста, що трубою стирчав
угору, його переповнювало почуття власної важливості. Трійця прямувала до багаття,
причому пройшла так близько від Тіріана, що не полінися вони глянути вбік, то
помітили б його доконечно. На щастя, їм було не до того. А Тіріан виразно почув, як
Рішда прошипів коту:
– С-ставай на с-свій пос-ст, Рудий. І дивис-сь у мене, щоб з-зіграв с-свою роль
якнайкраще.
– На мене-у ви-у мо-у-жете по-у-кла-у-стися, – промуркотів у відповідь кіт і
прилаштувався в перших рядах присутніх звірів, або – кажучи іншими словами – в
аудиторії.
Справді, усе, що відбувалося, нагадувало театралізовану виставу. Натовп нарнійців
позаду багаття в чомусь був схожий на глядачів, що заповнили партер; галявина, на
якій палав вогонь, а Круть із капітаном гвардійців готувалися виголошувати промову, –
була сценою; а хліву надавалася роль декорацій; тож Тіріану і його людям залишалося
терпляче слідкувати за виставою із-за лаштунків. Як і в театрі, це давало певні
переваги: варто було ступити з десяток кроків вперед – і ти опинявся в яскравому світлі
багаття, немов у променях театральних юпітерів, а з іншого боку – припавши до землі
за ті ж десять кроків від місця дії, можна було залишатися непоміченим з імовірністю
мало не сто до одного.
Тим часом таркаан Рішда підтяг Крутя аж до самого вогню. Тепер вони стояли,
обернувшись обличчям до натовпу і, само собою, показавши спину прихованому
супротивнику.
– Ну що ж, облізла макако, – почувся не дуже-то люб'язний шепіт таркаана, –
розтули ж свою пельку й оголоси те, що значно мудріші голови вклали у твою порожню
макітру. І, до речі, тримай її вище, щоб усі бачили! – з цими словами він дав Крутю чи
то стусана, чи то штовханця, підпихаючи його вперед.
– Не чіпайте мене, – встиг пискнути Круть, проте сів досить прямо, услід за чим
заговорив набагато голосніше, звертаючись до натовпу.
– О, вислухайте мене, всі ви, хто зібрався тут! Бо сталося дещо жахливе! Сталося
те, для чого і слів не віднайти! Сталося нечуване в історії Нарнії! І тепер Аслан…
– "Ташлан", бовдур! – шикнув пильний таркаан Рішда.
– "Ташлан-бовдур", – швидко виправився Круть, – гнівиться на нас!
Над натовпом нависла сувора мовчанка: які ж іще напасті чатують на нещасну
звірину? Маленький загін по той бік багаття затамував дух: що то воно буде?
– Авжеж, – оголосив Круть, – у цю саму хвилину, коли Великий і Жахливий сам
перебуває серед нас – у цьому самому стійлі, тобто хліві, позаду мене, якийсь
злонравний звір насмілився здійснити те, що нікому з вас у найстрашнішому сні й
примаритися б не могло, і на думку б не спало, навіть якби Великий і Жахливий був не
тут, а за тисячу тисяч днів путі, далеко-далеко звідси! Так от, той самий звірюка –
іншого слова і не добереш – начепив на себе лев'ячу шкуру і тепер гуляє-розгулює
лісами, удаючи із себе Аслана!
На якусь мить Джил здалося, що Круть збожеволів. Невже він і справді зібрався
розповісти звірам всю правду? А рядами вже пронісся подув жаху й гніву і пролунав
грізний рев.
– Гр-р-р, – ширилися над натовпом ревіння та гарчання. – Де він? Хто він? От я йому
попсую шкуру кігтями та іклами!
– Помічений він був учора ввечері, – намагаючись перекричати натовп, заверещав
Круть. – Та підлий боягуз утік! А звати його – Ослюк! Він і є осел ослом, жалюгідний
ослючишко. Але якщо ви побачите цього осла…
– Гр-р-р, – пролунав грізний рик. – Нехай тільки попадеться до нас у лапи! Ми вже
спустимо з нього чужу шкуру.
Джил кинула погляд на короля. Від несподіванки той і рота роззявив. На обличчі
його читалася розгубленість. Тільки тут Джил і сама усвідомила всю глибину
найпідлішої підступності. Підмішуючи ложку правди в бочку брехні у всіх на очах,
ворог зумів надати зухвалій брехні правдоподібності. Який сенс виступати вперед і
переконувати когось: "А чи знаєте, тут дехто начепив на бідного ослика лев'ячу шкуру,
щоб обдурити вас, звірі?!" На це Круть сам перший скаже: "А я що казав!" І який сенс
тепер виводити ослика в сіромашній лев'ячій шкурі? Зопалу його могли й самого
роздерти на шматки з шкурою разом!
– От так от – замість ходового вітру в наших вітрилах в обличчя нам дмухнув
зустрічний, – видихнув Юстас.
– Ґрунт зслизає під ногами, – прошепотів Тіріан.
– Яке підла підступність! – сказав Поґін. – Готовий заприсягтися, все це каверзні
підступи Рудого.
Розділ 10
Кому ввійти у хлів
Тут Джил відчула, ніби щось лоскоче їй вухо. Виявилося – єдиноріг: з усіх своїх
кінських сил той норовив, не зриваючись на іржання, їй щось прошепотіти.
Прислухавшись, вона мовчки кивнула й навшпиньки стала пробиратися назад, туди, де
смиренно стояв ослюк Верть. Там вона потай обрізала ремінці, що тримали на
ослиному горбу лев'ячу шкуру. Ох, пізнав би ослик почім ківш лиха, якби втрапив на
очі в тому непоказному вигляді після тієї обмови, що на нього звів Круть! Добре б ще
відтягти цю шкуру кудись подалі, геть з-перед очей, але для Джил то було вже
непосильне завдання. Єдине, що їй вдалося, – це заштовхати шкуру щонайглибше в
густий чагарник. Потім вона подала віслюку знак – йти за нею, і вони вже разом
повернулися до решти.
Тим часом Круть продовжував свою промову.
– Після того як сталося це облудне святотатство, Аслан, кхм… кхм, Ташлан
розлютувався вже не на жарт. Надто вже, каже, був він добрий до всілякого звіра, коли
з'являвся тут мало не щоночі, щоб найдрібніший звір на власні очі міг мордозріти його!
Так от, відтепер він з'являтися не стане! Дочекалися?!
І виття, і нявкіт, і виск, і кувікання, і рохкання прокотилися луною у відповідь на
його слова. Та неждано-негадано серед жалібного хору неструнких голосів пролунав
гримкий регіт.
– Ви лиш послухайте, що верзе ця мавпочка! – перекриваючи багатоголосся,
долинув нарешті розумний голос. – А ви й вуха розвісили! Але ж ми то знаємо, чого ваш
вождь, над всіма мавпами мавпа, не хоче виводити до нас дорогоцінного Аслана! А ось
чого: його там немає! Немає, як і не було. А були недотепний осел та стара лев'яча
шкура, яку ваш господар сам і примавпував бідоласі на горба! А отепер шкура хтознаде подівалася, от він і не знає, як тут йому бути!
По той бік багаття Тіріан не міг розгледіти облич, та ладен був заприсягнутися, що
це не хто інший, як Грифл, ватажок гномів. Його здогадка підтвердилася за якусь мить,
коли дружний гурт гномів заходився вторити своєму ватажку, скандуючи по складах:
– Не зна-є, не зна-є, не зна-є, як тут бу-у-ти!
– Ану, цить! Цить, ви, створені з пороху! – перекрикуючи всіх і вся, втрутився
таркаан Рішда. – А ви, славні звірі Нарнії, слухайте мене! А то накажу своїм яничарам –
і всі скуштуєте в мене ятагана! Ваш владика вже вам, певно, розказав про мерзенного
ішака. І ви уявили, що раз несправжній цей, то справжнього й зовсім немає?! Нема,
мовляв, Ташлана за моєю спиною, у хліві? Так тремтіть, нечестивці! Тріпочіть!
– Ой… ай… ох… – на різні голоси затріпотіли звірі.
Та гноми стояли на своєму.
– Угамуйся-но, смаглолиций! – покричали вони у відповідь. – Нехай твоя ручна
мавпочка покаже нам, що там у хліві! "Власні очі – кращий свідок", – так кажуть у нас,
у гномів.
На мить запала пауза, у яку втрутився Круть.
– Ви, гноми, либонь, гадаєте, що тут найрозумніші та найголоватіші. Однак
стривайте-постривайте. Я ж не стверджував, що якщо Ташлан не хоче бачити вас, то і
вам його не побачити! Абихто охочий може з ним побачитися хоч зараз!
Зібрання принишкло. Проминула тягуча хвилина, і тишу відважився порушити
ведмідь.
– Щось я погано розумію, – спантеличено пробасив бурмило, – я думав, тут
говорили…
– Він думав! – перекривив його Круть. – Наш ведмідь не тільки спить та лапу ссе, він
ще й думає! Нечувана річ – ведмідь, що думає! Так от, слухайте ви всі, кому ведмідь не
наступив на вухо: ви й справді зможете зустрітися з Ташланом! Та коли вже він урадив
не з'являтися сам, то ми повинні вирішити, кому йти до нього.
– Ура! Ура! Ура! – гаркнула відразу добра дюжина горлянок. – Хвала нашому пану!
Ми знову побачимо Аслана! І він побачить нас! І перемінить гнів на ласку! І стане все
як і було! – І тут защебетали пташки, загавкали навперебій собаки, подужчав шум і гам
та знявся неабиякий гармидер. Усі разом посхоплювалися з місць; ще трохи – й усією
юрбою поринули б усередину, проте…
Проте всіх зупинив відчайдушний крик Крутя:
– Назад! Куди ви?! Не всі одразу!
Звірі зупинилися, багато хто так і завмер: хто з піднятою лапою, хто з хвостом, що
виляв до того. Й усі голови повернулися в один бік.
– Я думав, тут кажуть… – почав був ведмідь, та Круть перервав його на півслові:
– Увійти може кожен, та… лише по черзі! Хто перший? До речі, попереджаю: я
зовсім не ручаюся, що він у доброму гуморі. З тих пір, як учора проковтнув
настирливого короля, він ходить і облизується. А сьогодні зранку до того ж і без ліку
рикав. Тому особисто я тепер до нього і не пхався б, ні за що в світі! Та кожному вільно
чинити, як він хоче. Ну, хто сміливий? Тільки потім не нарікайте, що я не казав, якщо
вас раптом проковтнуть за одним присідом або спопелять на місці одним, але ж-жжахаючим поглядом! Але то вже ваша справа. Отже, хто у нас перший? Може, хтось із
гномів?
– Щоб зелений крокодил, ділі-ділі, тебе за носа ухопив? – посміхнувся Грифл. – Уже
для нас ти там припас, ділі-діли, не банан та ананас! Звідки нам знати, хто в тебе там?
– Ох-ох-ох! – удавано заохкав Круть. – Гноми не гидливі, гноми у нас здогадливі:
говори не говори – розуміють, що в хліві. Ага, отже, там хтось є. Але вже коли не гноми,
то невже в нас не знайдеться хоробрий звір?! А то ви хвилину тому такий галас
здійняли! Що ж тепер принишкли? Ну-ну, хто перший?
Та звірі неначе води в рот понабирали. Вони боязко поглядали один на одного і
навіть потроху позадкувати, подалі від небезпечного хліва. Хвости вже не виляли, а
багато які й зовсім підібгалися. Круть шкандибав від однієї зграйки до іншої та
під'юджував сторопілих звірів.
– Ай-яй-яй, – мавпував він, – а я-то думав, тут повно охочих зустрітися з Ташланом
віч-на-віч, але, здається, всі раптом передумали, га?
Тіріан відчув, що Джил намагається шепнути йому щось на вухо, тож нагнув голову
нижче.
– Як ви думаєте, що там всередині? – почув він швидкий шепіт.
– Хто його знає? – невесело всміхнувся він. – Та от хоча б двійко остраханців з
шаблями наголо обабіч від входу.
– А що коли там те саме страхітливе створіння, яке зустрілося нам у дорозі?
– Невже Таш?! – видихнув Тіріан. – Та нам того не дізнатися! Одначе, дитино моя,
не печальмося. Зрештою, ми всі коли-небудь постанемо перед очі Аслана, істинного
Аслана.
І тут сталося дещо дивовижне. Рудий кіт, чи попросту Рудий, раптом виступив
уперед і, анітрохи не вагаючись, заявив:
– Коли сміливих немає, то, з вашого дозволу, піду я.
Усі зойкнули і вирячилися на нього.
– Овва, яке крутійство, сір! – шепнув Поґін королю. – Ось вам свідчення того, що кіт
не останній писок у змові, якщо не перший. Що б там, у хліву, не ховалося, а коту
боятися нема чого, не будь я Поґін! Вийде Рудий як ні в чому не бувало, а потім
оголосить, що бачив чудо!
Не встиг Тіріан відгукнутися, як Круть уже викликав кота з натовпу.
– Ого-го! Ось він, кіт-воркіт, без капелюха і чобіт, тільки хвіст трубою! Слава герою!
Готовий зустріти небезпеку лицем у лице! Що ж, ласкаво прошу! Та перед тим, як
відчинити двері, нагадаю: якщо комусь накрутять раптом хвіст чи вуса обскубуть, я тут
не при чому – я всіх попереджав.
Кіт і вусом не повів, і жодна шерстинка не здригнулася на його гладкій та лискучій
шерсті. Хвіст задерся ще вище, і він гордовито пройшов, м'яко ступаючи лапками, повз
багаття. Кіт пропарадував так близько від Тіріана, який притиснувся до дальньої стіни
хліва, що, не будь він так зайнятий собою, очі їхні неминуче ззирнулися б, тим більше
що зелені котячі дивилися не кліпаючи.
– І в вус не дує, і оком не моргне, знає, що нічого йому не буде, – зауважив з цього
приводу Юстас.
Круть, так само підхихикуючи та роблячи різні мерзенні морди, дошкандибав до
кота, переможно підняв лапку і відсунув засув. Двері прочинилися. Тіріану здалося, що,
входячи в темний дверний отвір, Кіт навіть муркоче щось своє, котяче.
– Ай-ай-уа-йі-і! – раптово розірвало тишу найстрашніше котяче нявкання з усіх, яке
коли-небудь чули на цій землі. Якщо вас коли-небудь глупої ночі будила котяча
колотнеча або, що одне й те саме, їхні опівнічні романси, то ви зможете зрозуміти,
чому від цих звуків усіх так і підкинуло на місці. Далі було гірше. Круть полетів
шкереберть, бо його збило з ніг щось руде, що, не розбираючи дороги, мчало просто на
натовп. Не будь відомо, що це кіт, то його можна було б прийняти за руду блискавку,
запущену з хліва у натовп. Умить він пролетів через галяву, а далі всі кинулися врозтіч.
Кому приємно водитися з котами, які ведуть себе подібним чином? А кіт сторчголов
злетів на дерево, крутнувся навкруг стовбура, неначебто хотів зловити сам себе за
хвіст, і повис униз головою. Вигляд його вселяв побоювання: хвіст розпушився до
розмірів решти тіла, очі, ніби два тареля, палали зеленим полум'ям, а шерсть – до
останньої ворсинки! – стояла дибки.
– Дав би бороду на відсіч, – прошепотів Поґін, – аби знати напевне, це він так з
умислом чи все-таки з переляку!
– Тихіше, друже, – прошепотів у відповідь Тіріан, бо саме цієї миті, схоже, стали
перешіптуватися і Круть з начальником гвардії, і було б не зайве дізнатися про що.
Почути, однак, нічого не вдалося, окрім нової скарги Крутя:
– І все те на мою голову! На мою голову.
Та, судячи з вигляду змовників, така поведінка кота їх ошелешила не менше, аніж
самого Тіріана.
– Гей, Рудий! – нарешті гуконув кота капітан. – Годі скиглити, нумо краще
викладай, що ти там побачив!
– Ай-ай-уа-у-я! – загорлав кіт.
– Чуєш, ти, – спробував присоромити його капітан. – Ти ж, як-ніяк, розумний звір.
Можеш розмовляти. Тож годі вити. Ану, розказуй.
Та відповіді не було. І тут Тіріан (та й усі інші теж) раптом із жахом відчув, що
насправді Кіт справді намагається щось сказати, та замість мови з рота (вірніше, вже із
пащі) ллються крики, що ви і так могли наслухатися від будь-якого пересічного
сердитого кота на ім'я, скажімо, Том чи Васька де-небудь на задвірках звичайної
садиби. І чим довше тривала ця катавасія, тим менше кіт нагадував розумного звіра,
що може розмовляти. І тут уже не витримали інші: схлипи і повискування долинули з
усіх боків.
– Погляньте-но на бідолашну тварину! – пролунав голос ведмедя. – Вона не може
сказати й слова! У неї відняло мову! Вона знову перетворилася на безсловесну твар.
Гляньте-но на його писок…
Усі глянули – й обімліли, бо так воно й було. І тоді несказанний жах охопив звірів
Нарнії, бо кожен згадав, як його ще в часи жовторотого пташенятства чи цуценятства
вчили, що коли Аслан ще на зорі часів дав звірам Нарнії мову, то наказав їм: будьте
добрими один до одного; інакше оніміють вони і стануть безсловесні, як ті тварини, що
населяють інші країни.
– І нині це стається з нами! – пролунав загальний стогін.
– Помилуй! Помилуй! – почулися голоси. – Пожалій нас, о милостивий пане наш
Круть! Стань між нами й Асланом! Замов за нас слівце; відтепер і навіки говори за нас,
а то нам самим лячно, страшно нам.
А Рудий уже зник у кроні дерева. І з того часу ніхто його більше не бачив.
Тіріан стояв, опустивши голову; рука його лягла на держак меча. Як і всі, він був
приголомшений раптовими перетвореннями цієї ночі. То йому здавалося, що найкраще
– вихопити меча і стати до бою, то – навпаки – почекати і подивитися, як далі буде. І
справді, події розвивалися стрімко.
– Мій батьку! – раптом пролунав дзвінкий голос звідкись зліва. Тіріан відразу
здогадався, що голос цей належить остраханцю, бо в армії тіскрока було заведено, щоб
рядові солдати зверталися до начальників зі словами "мій повелителю", а молодші чини
до старших – словами "мій батьку". Джил і Юстас цього не знали, та, поводивши
поглядом по натовпу, теж відшукали мовця. Звісно, помітити когось осторонь від
вогнища, у відлисках полум'я, завжди легше, ніж намагатися розгледіти його крізь
багаття, коли все, що лежить за межами кола вогняного, здається чорним.
Отже, то й справді був остраханський офіцер – він був молодий, високий та
стрункий і, за остраханськими мірками, певно, вважався красенем.
– Мій батьку, – звернувся він до капітана, – дозволь увійти мені.
– Що за промови, Емете? – напустився капітан. – Хто кликав тебе радити раду? Хіба
личить хлопчакам розтуляти рота, коли старші мовчать?
– Мій батьку, – відповів Емет, – правда каже твоїми вустами: я молодший за тебе.
Але правдою є й те, що в моїх жилах, як і у твоїх, тече остраханська кров, і так само, як
і ти, я покликаний служити Ташу. А тому…
– Мовчи, парубче, – розгнівався таркаан Рішда. – Допоки я тут командир! Нічого
тобі робити у хліві: хлів тільки для нарнійців.
– Чому, мій батьку? – заперечив Емет. – Чи не ти сам казав, що їх Аслан і Таш – суть
одне? І якщо у твоїх вустах правда, то там, всередині, я знайду Таша. Як же може бути
таке, що мені нема чого робити у хліві? Тисячею смертей готовий я померти, аби узріти
Таша.
– Нетямущий дурню, – підвищив голос таркаан Рішда. – Не суди про те, що вище
твого розуміння!
Вигляд Емета виражав непохитність.
– Хіба Таш і Аслан не єдино? Чи Круть збрехав нам?
– Єдино-єдино! – замахав лапками Круть.
– Так поклянися ж у цьому, – сказав Емет.
– Як же ви мені набридли, – заскиглив Круть. – Скільки всього на мою бідну голову,
а вона й без вас болить! Ну, гаразд, хай так, – клянусь!
– У такому разі, батьку, – повторив Емет, – я рішуче налаштований іти.
– Який дурник! – почав був Рішда, та тут підняли шум гноми.
– Нехай іде! Чому ти його відмовляєш, Смаглолиций? Чому це нарнійцям можна, а
твоїм – не можна? Чи там приховано щось таке, що вам протипоказано?
Тіріан і співтовариші змушені були дивилися на таркаана Рішду лише зі спини,
тому їм так і не довелося дізнатися, що ж виражало його обличчя, коли він, знизавши
плечима, мовив:
– Бути вам свідками, що не я тому виною, коли проллється кров нетямущого юнака.
Іди ж, безрозсудний, воля твоя.
Емет, як до цього Рудий, вийшов уперед і опинився на вузькій галявині між
палаючим багаттям і темним хлівом. В очах його танцювали вогні, обличчя виявляло
гордість, а рука лежала на рукояті ятагана. Що ж, він високо ніс голову, і Джил мало не
розплакалася від думки, що на нього може чекати. А єдиноріг прошепотів на вухо
королю:
– Гривою Лева присягаюся: особисто мені до серця цей молодий воїн, хай він хоч
тричі остраханець! Він заслуговує на значно краще божество, ніж Таш!
– Ох, як хочеться знати, що ж там усередині, – зітхнув Юстас.
Емет відчинив двері і ступив крок у розверстий зів невідомості. Двері він за собою
зачинив. Лічені миті – хоча здалося, що набагато довше, – і двері розчахнулися ще раз.
Ще мить – і по галявині покотилося тіло в остраханських обладунках; кілька разів
перекинувшись, воно лишилося лежати на спині, а двері зачинилися. Капітан кинувся
до тіла, нахилився і на мить застиг у подиві. Та одразу ж опанував себе й звернувся до
юрби:
– Ось і збулася воля нерозумного юнака. Узрів він Таша, віддяка – смерть. І
пересторога іншим.
– Так-так, так-так, – зацокали зуби наляканих звірів. А Тіріан і його друзі, лише
мимохідь глянувши на заклякле тіло, переглянулися поміж собою. Й було від чого!
Вони перебували набагато ближче до полеглого остраханця, ніж вся юрба по той бік
багаття, то вони зразу ж помітили те, що приховано від інших, і те, що приховав
таркаан Рішда. Перед ними лежав не Емет. Убитий був старшим і кремезнішим, і до
того ж мав вели-и-ику бороду.
– Хо-хо-хо! – зареготав Круть. – Хто ще хоче? Хто сміливий? Якщо нема сміливців, то
я оберу сам! Раз – два – три, хто опиниться у хліві? Джміль, бджола та джбан – у хлів іде
кабан!! Давай, кабане, виходь! Тягніть його сюди, остраханці. Нехай він дізнається, що
таке Таш!
Кабан тяжко підійнявся на ноги, та виходити і не подумав.
– Редька й хрін, – хрокнув він, – самі підходьте! Скуштуйте спершу мої ікла.
Хоробрий звір збирався битися за своє життя. Остраханці з кривими ятаганами вже
брали його в обхват, а ніхто й кігтем не поворухнув, аби прийти йому на допомогу. Коли
Тіріан побачив це, всередині у нього ніби щось перевернулося. Він більш не вагався:
– Мечі із піхов, – звелів він тихо, – і стріли – на тятиву. За мною!
Здивовані нарнійці не встигли й змигнути оком, як на галявині перед хлівом – наче
нізвідки – виросло сім тіней. На чотирьох із них у відсвітах полум'я вигравали кольчуги.
Над головою однієї з них блиснуло лезо меча, й погляди опинилися прикуті до неї. Це і
був король. І над натовпом вознісся його голос.
– Тут стою я, Тіріан, король і повелитель Нарнії. В ім'я Аслана прийшов я сказати
вам, що Таш – це злий демон, Круть – великий зрадник, а віроломні остраханці –
загарбники і заслуговують на смерть. На мою сторону, істинні нарнійці! Невже вам не
бридко жити під чужою п'ятою, трястися від страху і чекати, поки нові хазяї не
знищать вас по одному?
Розділ 11
Що було далі
Зі швидкістю блискавки таркаан Рішда відсахнувся від королівського меча.
Досвідчений воїн, він зовсім не був страхополохом і міг би поодинці битися відразу з
обома – і королем, і гномом, була б така необхідність, але перед орлом та єдинорогом
він визнав за благо відступити. Надто добре знав, як орли вміють завдати удару в
обличчя, норовлячи дзьобнути просто в око, засліплюючи змахом широких крил.
До того ж ще від свого батька, що сходився з нарнійцями на полі бою, він чув, що з
єдинорогом жарти геть погані, коли нема у тебе довгого списа чи повного сагайдака
стріл: бо звір цей, норовом лютий, встаючи дибки, обрушується на тебе з висоти, і тоді
нема тобі порятунку – від копит, чи рога, чи зубів його.
Тому таркаан Рішда і метнувся назад до натовпу, закликаючи:
– До мене, воїни тісрока, хай будуть вічні його літа! До мене, віддані жителі Нарнії,
доки гнів Ташлана не вразив вас!
Тоді ж відбулися ще дві події. На відміну від таркаана Круть не надто швидко
розібрався, звідки саме загрожує небезпека. Сидячи навпочіпки, він досі перебував у
задумі, звідки цей клопіт взявся на його голову, як поруч нього опинився Тіріан, вхопив
його за шкірку і жбурнув до дверей хліва, крикнувши Поґіну:
– Відчиняй!
Поки Круть котився сторчголов, він почув кинуте навздогін напуття Тіріана:
– Скуштуй-но власного зілля.
І зник у темряві. Однак не встиг Поґін зачинити за ним двері, як зсередини
блисконуло блакитнувато-зелене полум'я, земля здригнулася і повітря пронизав
моторошно дикий звук, буцімто десь там, усередині, ховався неймовірних розмірів
голодний і злий птах.
І полинув загальний стогін:
– Це Ташлан! Порятуйте нас від нього! – І звірі впали долічерева, укриваючи хто
носа, а хто дзьоба – хто лапою, а хто крилом. Тому ніхто-ніхто, крім орла Гострозора, –
який, як відомо, славиться найгострішими очима серед усіх створінь, що живуть на
землі, – не встиг помітити вираз обличчя таркаана Рішди. А виражало воно, як
зауважив Гострозір, подив навпіл із переляком, майже таким самим, як і на обличчях
інших, хто був біля хліва.
"І це той, хто закликав богів, у яких не вірить сам, – подумав Гострозір. – Що ж
сталось би з ним, якби вони справді прийшли?"
Третя – і, на жаль, єдина щаслива – подія за ті фатальні хвилини, була воістину
найпрекраснішим, що сталося тієї ночі. Розумні пси, всі як один (а було їх не мало, не
багато, а півтора десятка) з радісним гавкотом кинулися на клич короля. Це були
могутні тварини, великі в пахолку і з міцними іклами. Тому, коли вони всі разом
поринули крізь натовп, це нагадало океанський прибій, готовий знести всякого, хто
опиниться на шляху. Що ж, пси хоч були і розумні, а повели себе зовсім по-собачому,
коли всі разом кинулися до людей, намагаючись неодмінно покласти лапи на груди і
лизнути в обличчя, при цьому приговорюючи-пригаркуючи: "Щи-р-р-ро вітаємо, сір-р-р;
ми станемо у пр-р-ригоді, пр-р-рийдемо на допомогу, тільки р-р-розпор-р-рядіться де, як
і коли; так-так, сір-р-р!"
Це було зворушливо до сліз. Але саме на такий поворот подій і сподівався Тіріан зі
своїми друзями. Тому, коли слідом за собачої зграєю з радісним писком і вереском
прибігла різноманітна дрібна живність (миші, кроти та білка), а за ними ще й ведмідь з
кабаном, то Юстасу навіть здалося, що, може, ще все й обернеться на краще. Однак
Тіріан, окинувши шарварок миттєвим поглядом, уже зрозумів: надто мало тих, хто не
побоявся виступити; бо більшість так і завмерла на місці.
– До мене! До мене! – закликав він. – Чи всі перетворилися на боягузів? Чи я більше
вам не король?!
– Ми-ми-ми не смі-єме-ме-о, – пролунало мекання та бекання, – ми бо-бо-боїмося гн
– і-іву Ташлана. З-захисти-и нас!
– Але де ж розумні коні? – запитав Тіріан у хороброго дикого кабана, вепра.
– Ми знаємо, ми бачили! – навперебій запищали миші. – Круть змусив їх працювати,
а потім наказав спутати їм ноги і залишити внизу попід горою!
– О, малі світу цього, – вигукнув Тіріан, – ті, хто косить стебла, і гризе зерно, і
клацає горіхи гострими зубами! Біжіть скоріше туди, де спутані коні, і запитайте, із
ким вони, і якщо з нами, то гризіть їхні пута, поки вони не впадуть, та дайте коням
волю, нехай вони поспішать нам на допомогу і на зло ворогу.
– З усіх наших ніг, сір, – пролунали у відповідь тонкі голоси; майнули хвостики – і
гостроокий гострозубий народець шмигнув у траву. Тіріан провів їх поглядом та доброю
усмішкою. Проте час було подумати й про інші речі: таркаан Рішда вже віддавав
розпорядження своїм воїнам.
– Схопити їх! Намагайтеся взяти живцем! Відтісняйте до хліва або шпурляйте їх
усередину! Ми їх потім підпалимо і принесемо жертву великому богу Ташу!
– Атож, – сказав на це Гострозір самому собі, – так от, значить, яким чином хоче він
заслужити прощення Таша за свою невіру!
Ворожа лінія – близько половини сил таркаана Рішди – уже висунулася вперед, не
залишаючи Тіріану часу на розгорнуті накази.
– На лівий фланг, Джил; стріляй і не давай їм зблизитися! Вепр і ведмідь – її
прикривають. Поґін – по ліву руку, Юстас – по праву. Діаманте, візьми праве крило;
Вертю, підтримай його копитами. Злетівши над їхніми лавами, Гострозоре, вражай їх
дзьобом та пазурами! Пси у нас у тилу; вступайте в бій, коли дійде до рукопашної. І
нехай допоможе нам Аслан!
Юстас відчув, як відчайдушно калатає його серце; щосили він намагався вгамувати
серцебиття й відчути приплив сміливості. Досі (попри давні пригоди, коли йому
привелося зустрітися і з драконом, і з морським змієм) не відчував він такого холоду в
жилах, як при вигляді цієї шереги смаглолицих воїнів з палахтючими поглядами. Їх
було п'ятнадцять остраханців, а з ними розумний бугай, лис Вертун та сатир Козлоніг. І
раптом – тинь-тинь! – звідкись зліва почувся спів тятиви – і один з остраханців
розпростерся у траві, потім знову почулося – тинь! – й слідом за ним повалився сатир.
– Так тримати, дочко моя! – долинув вигук Тіріана, а потім все змішалося – ворог
перейшов урукопашну. Навіть якби його попросили, Юстас навряд чи зміг би згадати,
що ж відбулося протягом наступних двох хвилин – дуже вже все нагадувало марення в
нестямі, коли температура підстрибує аж до сорока. У такому стані Юстасу почувся
далекий голос таркаана Рішди, звернений до своєї раті:
– Відхід! Перебудувати лави!
Тут Юстас озирнувся і побачив, що остраханці поспіхом відступають. Та далеко не
всі. Двоє лежали пробиті рогом Діаманта, один – загинув від меча Тіріана. Під самими
ногами Юстаса валявся лис, і Юстас у подиві питав себе, невже це він, Юстас, заколов
його? Не встав і бугай, якого зупинила стріла Джил, пущена прямо в око, а потім
поклали ікла вепра, встромлені прямо в бік. Але були і втрати серед своїх. Троє псів не
відгукнулися на поклик, а четвертий шкутильгав на трьох лапах і скавчав. Ведмідь ще
ворушився, не встаючи з землі, потім пробурмотів щось на кшталт: "Не охопити мені
розумом…" – своєю гортанною ведмежою говіркою, опустив голову на траву і безжурно,
як дитина відходить до сну, затих.
Що ж, перша атака була і справді відбита. Та Юстасу, як виявилося, було не до
того, щоб відчувати радість від перемоги. Його надто мучила спрага, а крім цього,
неабияк нила рука.
Коли остраханці відходили до свого воєначальника, гноми обсипали їх градом
глузувань.
– Дістали на горіхи, смаглолиці? – улюлюкали вони. – Не сподобалось? Чому б
вашому великому таркаану самому не скуштувати нарнійських стріл, замість того щоб
посилати під них вас? Бідні смаглолиці!
– Гноми, – кричав сам Тіріан, – ставайте на наш бік. У нас махають мечами, а не
плескають язиком! Ви добрі воїни і ще можете послужити Нарнії! Повертайтеся під
наші знамена!
– Де там! – пирхали у відповідь гноми. – Багато на себе берете! Що вони – що ви!
Досить із нас королів! Гноми служать лише гномам!
І знову пролунав гуркіт барабана: цього разу вже не гномового барабанчика, а
великого, обтягнутого воловою шкірою остраханського барабана. Важкий стугін його –
"бум-бум, бу-бу-бум" – наповнив серця дітей ненавистю з першого ж звуку. Та їхні
почуття були б ще сильніше, якби вони знали, що ці звуки означають. Це знав Тіріан.
Такі дрібушечки означали, що поблизу є й інші остраханці і тепер таркаан Рішда
закликає їх на допомогу. Тіріан і Діамант із розумінням невесело переглянулися. Надія
на перемогу в нічній сутичці ледь зажевріла і швидко згасла: з підходом підмоги до
ворога можна було вважати, що все скінчилося.
У відчаї Тіріан подивився навколо. Кілька нарнійців стояли пліч-о-пліч з
остраханцями – чи то через відступництво, чи то з несвідомого страху перед
"Ташланом". Інші так само мовчки сиділи, дивлячись на боротьбу з боку і не бажаючи
приймати чиюсь сторону. Хай там як, а тварин на галявині було набагато менше, ніж
спочатку, – ймовірно, були й такі, хто бочком-бочком давно вже накивав лапами з поля
бою.
– Бум-бум, бу-бу-бум, – рокотав зловісно барабан. Однак тепер до того звуку
домішалися й інші.
– Іу! – мовив Діамант.
– Глянь! – мовив Гострозір. І за мить усі інші зрозуміли, що це були за звуки.
Тупотіння копит, гордовитий нахил голови, гриви, що розвіваються на вітрі, широко
розкриті від бігу ніздрі – з десяток розумних коней мчали табуном у бік пагорба. Що ж,
гризуни і лускунчики свою справу зробили.
Гном на ім'я Поґін, та й діти теж, у захваті роти порозтуляли, аби вітати їх, але
вітальний крик так і завмер у горлі. Раптово повітря наповнилося співом луків і свистом
стріл. То стріляли гноми – Джил так і застигла з розтуленим ротом у німому крику, не
вірячи очам своїм – гноми стріляли в коней. Вони здавна вважалися добрими
лучниками. Тепер один кінь за іншим, ніби спіткнувшись на льоту, сторч головами
падали на землю. Жодне з цих благородних створінь так і не дісталося до пагорба, де
стояв король.
– Віроломні свині! – пронизливо кричав до гномів Юстас, пританцьовуючи на місці в
безсилій люті. – Миршаві чудовиська!
– Дозвольте мені, сір, – пригнічено мовив Діамант, – кинутися з ними в бій і
нанизати з десяток зрадників на свого рога?
– Кріпись, Діаманте, – відмовив Тіріан. – А ти, серце моє (ці слова вже зверталися до
Джил), якщо тобі потрібно поплакати, поплач. Лише відвернися, аби ніхто не бачив
твоїх сліз, і стеж, щоб не намокла тятива. І уникай лайливих слів, Юстасе, бо лайка – це
діло кухарок. На полі бою за воїна говорить не лихе слово, а славна справа. Мова дана
лицарю для слів поштивих, а для війни йому дано меч.
А гноми вже обсипали Юстаса градом глузувань та глумів:
– Не чекав, хлопчиську? Думав, ми за них? Розігнався, як же! Навіщо нам розумні
коні – нам вони ні до чого! І не потрібна нам ваша перемога! Нам взагалі не потрібно,
щоб хтось із вас переміг! Нас не підманиш! Гноми – за гномів!
Тим часом таркаан Рішда наставляв своїх воїнів на новий штурм: можливо, він уже
пошкодував, що не послав у бій усіх з першої спроби. Барабани гуркотали без упину. І
тут, собі на жах, Тіріан і його друзі розрізнили на віддалі гуркіт барабанів у відповідь.
Це означало лише одне: заклик Рішди був почутий і тепер на допомогу до нього
поспішає новий загін остраханців. Надія покинули Тіріана, і тільки заради товаришів
він і далі робив вигляд, ніби нічого страшного й не сталося.
– Слухайте, – сказав він буденним голосом, – треба йти в атаку негайно, поки ці
нечестивці не схаменулися й не дочекалися підкріплення.
– Одумайтеся, сір, – вигукнув Поґін, – тут, у нас у тилу, є хоча б дерев'яна стіна, що
прикриває нам спину, а там – ми як на долоні: як візьмуть нас у кільце – хоч мечами
січи, хоч у полон бери.
– Я би перший учинив за твоєю радою, гноме, – так само спокійно відповів Тіріан, –
якби не був очевидним мені їхній задум: загнати нас у хлів. Виходить, чим далі ми від
входу, тим краще для нас самих.
– Король правильно каже, – втрутився Гострозір, – швидше геть від проклятого
місця, далі від чудовиська, що там живе.
– Хай буде так, – кивнув Юстас, – не знаю, як у вас, а у мене мурашки по спині від
цього сараю.
– Вирішено, – сказав Тіріан, – а тепер наведи оком наліво. У темряві ти побачиш
скелю, що відкидає відсвіти багаття. Коли ми виступимо, юна пані хай встане по ліву
руку і пускає стріли якомога швидше по перших лавах, а ти, Гострозоре, налітай на них
справа. Коли ми зблизимося настільки, що стріли можуть влучати і в нас, тоді відійдеш
до скелі, Джил, і чекатимеш нас там. Усім іншим, хто буде в рукопашній, мій наказ:
відкритими тримаєте вуха. Коли ми не повернемо їх навтікача у нашому першому
натиску, то тому вже не бути, бо числом нас менше. Тож коли почуєте мій клич
"Назад!", відступайте, але не сюди, а до білої скелі, де чекатиме на нас Джил. Якщо ми
туди проб'ємося, то зможемо перевести дух і знатимемо, що за спиною є захист. Ну,
Джил, тепер твоя черга!
Відчуваючи себе зовсім самотньою, Джил відбігла кроків на десять, відвела праву
ногу назад і вклала стрілу в тятиву. Та пальці її сильно тремтіли. "Не на часі", – встигла
шпигнути думка.
– Негожий постріл, – сказала вона мить по тому, коли перша стріла полетіла поверх
голів. Та довго розмірковувати не було коли, оскільки час вирішував якщо не все, то
надто багато. Тому Джил, не вагаючись, уже дослала наступну стрілу. Краєм ока вона
помітила, як грізна чорна тінь з'явилася над головами остраханців, і ось вже то один, то
другий, кинувши меча, намагався прикрити обличчя від гострих кігтів Гострозора. Так
само, краєм ока, вона помітила, що одна з її стріл таки влучила в ціль, бо один з
остраханців звалився навзнаки; а потім й інша – вбила нарнійського вовка, що став на
бік остраханців.
Та не встигла вона випустити і десятка стріл, як довелося припиняти стрілянину – з
блискучими мечами наголо Тіріан і його соратники вступили врукопашну; дикий кабан
– з грізними іклами, єдиноріг – з нищівним рогом, і пси, які навіть гуркіт битви
спромоглися заглушити собачим гавкотом. Джил навіть здивувалася, наскільки
остраханці виявилися не готові до повторної вилазки. Наскільки в тому була і заслуга
Гострозора, і її власна, вона не думала. Насправді ж – дуже велика. Слідкувати за
небом і за наступом ворога водночас – от уже нелегке завдання; тим більше що стріли
залітали зліва, а орел з гострими кігтями і могутнім дзьобом на поземному польоті
заходив, навпаки, з правого боку.
– Ось славно, ви просто молодці! – примовляла Джил. Королівський загін врубався в
бойові порядки остраханців, і, як здалося Джил, що не дуже зналася на рукопашних
сутичках, ще трохи – і ворог буде зім'ятий і розбитий. Справді, єдиноріг розкидав
ворогів направо і наліво, наче селянин кидає сіно у високий стіг.
Ось і Юстас – на що, здавалося б, вояк не загартований, і той змусив відступити не
одного ворога. Пси металися поміж бойових лав остраханців, готові вчепитися в
горлянки. Ще одне, останнє, зусилля – перемога буде за нами!
І тут Джил відчула раптовий холодок поза плечима: з одного боку, здавалося, що
остраханці валяться, мов підкошені, із кожним помахом нарнійського меча, та менше їх
не ставало, а навіть більше, начебто на місце кожного полеглого ставали все нові й нові
вояки. І справді, так воно й було. Більше того, новоприбулі були озброєні ще й довгими
списами, і тепер у гущавині бою Джил втратила з очей своїх друзів.
Тільки тоді пролунав голос Тіріана:
– Усі назад! До скелі!
Барабан зробив свою справу – ворог здобув підмогу.
Розділ 12
За дверима хліва
У запалі сутички Джил забулася і тому не виконала наказу – стояти біля білої скелі
раніше за інших. Вона кинулася бігти тільки тоді, коли почула заклик Тіріана. Не
дивно, що вона пристигла до скелі лише на якусь мить раніше побратимів, що змушені
були відступати з поля бою, навіть показавши ворогові спину. Майже одночасно всі
обернулися. І що постало перед їхніми очима – торжествуючи, остраханці тягли щось,
що відчайдушно впиралося і хвицалося, до дверей страхітливого хліва. Коли на це
"щось" впали відлиски багаття, стало зрозуміло, що це "щось" – людина. І людиною
цією був Юстас.
Тіріан із єдинорогом кинулися були визволяти, та пізно: височенний остраханець,
що підхопив Юстаса, наче тюк, уже був ближче до дверей, а ззаду його прикривали ще
з півдюжини бувалих воїнів. Вони стояли ланцюгом і, наїжачившись списами,
перегородили шлях.
У Джил самі собою покотилися сльози, і вона відвела погляд. "Навіть коли очі на
мокрому місці, тятива повинна залишатися сухою", – нагадала вона собі.
– Бережись! Стріла! – раптом крикнув Поґін.
Усі пригнулися. Хто міг, опустив забороло. Собаки залягли за людьми. Справді, над
головами просвистіло кілька стріл, та незабаром стало зрозуміло, що цілі у тих стріл
цього разу інші. Грифл зі своїми гномами холоднокровно стріляв у остраханців.
– Тугіше натягуй тятиву, хлопці, – наставляв стрільців Грифл. – Ану, разом! Цілься!
Не упустимо смаглолицих! Нам вони потрібні не більше, ніж мавпи… леви і… королі!
Гноми – за гномів!
Еге ж, щоб там не говорили про гномів, а відваги їм не позичати! Чого, здавалося б,
простіше – втекти та зачаїтися де-небудь у глухій затишній місцині й перечекати там
лиху годину, а вони, от маєш, – то проти одних виступлять, то – проти інших, лише
зрідка даючи собі перепочинок, поки ті й інші б'ються поміж собою. Правду сказав
Грифл: за Нарнію для гномів!
Чого, однак, не врахували кращі лучники Нарнії, так це міцності остраханських
кольчуг, а стріляти по броні, погодьтеся, це зовсім не те, що стріляти в беззахисних
коней, а крім кольчуг у остраханців був ще й воєначальник.
– Тридцять залишаються на місці, – скомандував Рішда. – У два ока пильнувати
божевільних біля білої скелі. Решта – за мною, провчимо цих дітей підземелля!
Тіріан з побратимами досі не могли відсапатися після вилазки. І залишалося їм
тільки й того, що стояти й дивитися, як таркаан повів своїх воїнів "дати гномам науку".
На той час багаття вже згасало, жарини відкидали темно-багряні відблиски, а місце
великого зібрання спорожніло. Зблиски багаття, що догоряло, вихоплювали з сутіні
лише непевні фігури гномів та остраханців. Судячи з шуму битви, гноми чинили
відчайдушний опір. Час від часу крізь брязкіт мечів та дзвін кольчуг долинали
прокльони, які посилав Грифл на голови остраханців, та гучний голос таркаана: "Брати
живцем! Намагайтеся брати живцем!"
Який би бій не розгорнувся там, у темряві, точився він недовго. Галас ущух. Потім
Джил спостерегла, як таркаан повернувся до хліва, а слідом за ним простували
одинадцять остраханців, волочучи на арканах одинадцять гномів. Куди ділася решта –
чи то загинули в бою, чи то зникли безвісти – залишилося таємницею.
– Кинути всіх у святилище Таша, – коротко розпорядився таркаан. І всі одинадцять
гномів, один за іншим, були кинуті в чорну пащу хліва. По тому двері знову
зачинилися, Рішда відступив на крок, вклонився хліву і сказав:
– Прийми ж свою вогненну жертву, владарю Таше.
Й усі остраханці заходилися стукотіти пласкою стороною меча об свої щити,
повторюючи на всі лади:
– Таше! Таше! О, ненаситний Таше! Великий і невблаганний! (Ні про якого
"Ташлана", звісна річ, ніхто більше й не згадував.)
Маленький загін біля білої скелі спостерігав за тим, що відбувалося,
перешіптуючись упівголоса. У розколині скелі вони натрапили на тоненький струмінь
води і поспішили втамувати спрагу: Джил, Поґін та король – збираючи воду в
пригоршні, а їх чотириногі друзі – хлебтаючи з калюжки, що натекла біля підніжжя.
Сила спраги змусила стражденних забути про все інше, а проста вода з джерела
здалася їм найкращим напоєм на світі. Буває, що й звичайнісінька вода може
подарувати незвичайне щастя.
– Ох, чують мої кісточки, що ще до ранку всі ми пройдемо крізь ці двері, – зітхнув
Поґін, – хоча особисто мені спадає на думку тисяча і одна смерть, якими я готовий був
би померти замість цієї.
– Воістину, – кивнув головою Тіріан, – зловісні двері. На пащу схожі.
– Невже, ну, невже нічогісінько не можна зробити, щоб усе це припинилося, –
почувся тремтливий голосок Джил.
– Ні, серце моє, – Діамант потерся носом об її руку. – Може бути, ці двері стануть
для нас дверима у світ Аслана. І ще сьогодні ми постанемо перед очі його і розділимо з
ним вечерю.
Поки вони так говорили, таркаан Рішда вийшов з гурту остраханців і наблизився до
білої скелі, аби втікачі почули кожне його слово. І ось що вони почули.
– Слухайте всі! Якщо кабан, собаки та єдиноріг здадуться мені на милість, я їм
подарую життя. Решту життя кабан проведе в затишній клітці в садах великого тісрока;
собаки – кожен матиме по будці на псарні тісрока, а єдиноріг кататиме для потіхи
візок, але лише після того, як я відпиляю йому ріг. Щодо інших – орла, дітей та того
упертюха, який іменує себе королем, то їм пощади немає, їх усіх віддадуть на волю… на
волю Таша.
У відповідь на це почулося гарчання.
– Що ж, ви прийняли рішення самі, – таркаан Рішда махнув рукою своїм воїнам. –
Уперед! Двоногих взяти живцем, чотириногих зарубати на місці!
Так почалася остання битва короля. Битва, що з самого початку була приречена на
поразку. Ворог перевершував числом, умінням, зброєю, бо що поробиш, маючи меч
проти довгих списів. Минули ті часи, коли ті остраханці, що пробиралися у Нарнію по
одному чи по двоє, переодягнувшись мирними купцями, приховували під одягом тільки
меч – спис ніяк тут не сховаєш. А нові, що прибули відкрито, коли Круть уже брав гору,
не крилися і не ховалися під личиною послушників чи старців і купців, а впевнено
йшли похідним маршем, і тоді списи вже не залишали сумнівів щодо того, кого ти
бачиш перед собою: згорбленого старця чи воїна у розквіті сил. Спис вирішував усе. І в
поєдинку з кабаном з його куцими іклами, і в бою з єдинорогом: достатньо лише вчасно
спрямувати вістря списа – і звіра вже зупинено. Стрій списів насувався невблаганно на
Тіріана та його друзів. І грянув бій не на життя, а на смерть.
Не слід, одначе, думати, що побратими билися лише з відчаю і лише відчай володів
їхніми серцями. Коли твій кожен м'яз напружений і ти пірнаєш то під вістря списа, то
перестрибуєш через наконечник, то випад зробиш, а то крутишся на місці, то страху й
смутку тебе не наздогнати.
Тіріан бачив, що загін його приречений і нікому він допомогти не в змозі. Краєм
ока він помітив, як неподалік упав безстрашний дикий кабан. На іншому фланзі шалено
продовжував битися Діамант. Крізь гущавину бою він спостерігав, як кремезний
остраханець волочить за волосся Джил. Та на те, аби думати про все це, ворог не
залишав Тіріану жодної миті. Одна-єдина думка заволоділа ним – думка про те, як би
віддати своє життя дорожче. Та навіть у цьому удача, здавалося, покинула його – все
далі й далі тягло його від білої скелі, що захищала йому спину. Коли б'єшся з дюжиною
ворогів заразом, доводиться чіплятися за кожну можливість: чи то вислизнути з-під
удару, чи то завдати удару самому в незахищені груди чи шию. Кілька таких ударів – і
ти вже далеко від того місця, де вв'язався в бій. Ось і Тіріан раптом виявив, що чи з
волі, чи з неволі, а його заносить праворуч, усе ближче до хліва. Майнула думка, що
треба б триматися від нього подалі, але чому – у запалі бою він не пригадав, та навіть
якби і пригадав, вдіяти все одно нічого б не зміг.
У якусь мить він схрестив мечі з самим таркааном. Вогнище було перед ним. А за
спиною вже темнів хлів. І тут він зрозумів – ворог від початку вів його сюди. Ось уже і
двоє остраханців придержують двері, аби їх зачинити, щойно він опиниться всередині.
Ось і таркаан вперто насідає, змушуючи відступити ще далі. Останній крок – і він уже
на порозі.
Але перш ніж зникнути, Тіріан вирішив ступити ще один крок. Він кинув меча.
Ошелешений супротивник на якусь мить застиг. А Тіріан пірнув під ятаган, який
просвистів у нього над головою, й опинився поруч з Рішдою. Обома руками він ухопив
його за пояс і рвонув таркаана слідом за собою. Таким і був його останній крок.
– Ввійди й зустрінься з Ташем! – крикнув він наостанок.
Почувся розкотистий гуркіт, земля здригнулася, і так само, як із Крутем, пітьму
осяяло сліпуче світло.
Надворі остраханці залементували: "Таш! Таш!" Хтось навіть забарабанив у двері;
проте рятувати начальника не кинувся ніхто. Якщо вже той придався Ташу, то так тому
і бути. Решта на зустріч із Ташем не поспішали.
А Тіріан мить-другу не міг збагнути, ані де він, ані що з ним, ані навіть – хто ж він
взагалі такий. Потім він покліпав повіками. Усередині, як виявилося, було не так уже й
темно, як здавалося знадвору. Навпаки – усе було яскраво освітлено, від чого очі
закліпали самі собою.
Він обернувся подивитися на Рішду, але той не удостоїв його поглядом. Рішді було
не до нього. Рішда заволав щосили, тицяючи пальцем кудись уперед, потім затулив
обличчя руками й упав ниць, не піднімаючи голови. Тіріан подивився туди, куди
тицькав пальцем Рішда, і все зрозумів.
До них сунуло щось, хай і не настільки величезне, як те, що бачили з вежі, проте
набагато більше за будь-яку людину, словом, та сама істота. А були у неї: голова грифа,
чотири руки, розверстий пташиний дзьоб та палаючі очі. Із дзьоба випорснули слова,
схожі на клекіт.
– Ти викликав мене до Нарнії, таркаане Рішда. І ось я тут. Що ж скажеш ти мені?
У відповідь ні звуку, і навіть голови Рішда не підвів. Його трясло, наче від гикавки.
Що ж, сміливець у бою, він розгубив до половини свою хоробрість, коли в його голові
зародився здогад, що Таш – зовсім не довільна вигадка. Нараз нагнувшись, буцімто
курка, щоб дзьобнути черв'яка, Таш підхопив таркаана Рішду під пахву правої з верхніх
рук. І втупив своє застигле око в Тіріана. Для цього довелося повернути голову, бо
прямо перед собою птах дивитися не може. Та тієї самої миті десь з-за спини у
страшного птаха почувся могутній та спокійний, неначе рокіт морського прибою в
розпалі літа, голос:
– Йди геть, чудовиську, й забирай свою законну здобич із собою; в ім'я Аслана і
батька його, владики сущого!
Мить – і чудовисько зникло, несучи у пазурах таркаана Рішду. А Тіріан узявся
озиратися по боках, намагаючись вгадати, чи не почувся йому цей голос. І тут серце
його забилося сильніше, ніж навіть під час битви.
Перед ним стояли сім королів і королев Нарнії у блискучих шатах; на королях до
того ж поблискували кольчуги тонкого плетива, а в руках сяяли оголені мечі.
Тіріан ґречно вклонився і хотів був сказати щось таке, що пасує зустрічі, та
наймолодша з королев зненацька засміялася. Тіріан придивився й охнув від подиву.
Прекрасною юною королевою була не хто інша, як Джил. Але ця Джил була зовсім не
такою, якою він запам'ятав її в останньому бою: замурзане лице, у патьоках сліз і
бруду, у старенькій сукенці, що сповзла з плеча; ні-ні, від цієї Джил віяли прохолода та
свіжість, немовбито вона щойно вийшла з королівської купальні. Спочатку видалося,
ніби вона раптово подорослішала, а потім він про себе вирішив, що ні, потім його знову
опанували сумніви, і так, вкінець заплутавшись, він облишив про це думати. Тим
більше, що він упізнав наймолодшого з королів. Ним був, безперечно, Юстас, який
перемінився так само, як і Джил.
Та тут уже Тіріан відчув незручність, позаяк негоже королю з'являтися перед
людьми в крові та бруді, у поту та порохняві битви. Але не встиг він про те й подумати,
як відчув, що теж змінився. Він шкірою відчув чистоту та свіжість, а коли глянув
додолу, то обімлів: на ньому були шати, що він і сам би одягнув для урочистостей у
Кейр-Паравелі. (Це жодним чином не означало, що йому було в них незручно – в Нарнії
вміли і шити, і кроїти так, що б красиве водночас було зручним, і це при тому, що тут
ніхто і гадки не мав про такі штуки, як крохмаль, фланелева підбивка або тугі хитрі
резинки та підв'язки.)
– Сір, – сказала Джил, виходячи вперед і зробивши чудовий реверанс, – дозвольте
мені представити вас Пітеру, Великому королю Нарнії.
Тіріану не довелося ані довідуватися, ані перепитувати, хто з королів верховний,
оскільки він знав його і так, з пам'яті колишнього сну; та наяву лик короля був
сповнений не примарної, а земної шляхетності. І Тіріан ступив крок уперед, схилив
коліно і поцілував руку верховного короля Пітера.
– Бажаним гостем будеш ти в моєму серці, – сказав він.
І Великий король підняв його з колін і розцілував в обидві щоки, як це й заведено у
королів. Потім представив старшій королеві, яка хоч і називалася "старшою", та не
мала ані зморшок на чолі, ані сріблястого пасма серед густого волосся – нічого такого,
що видавало б у ній "давній" вік.
– Сір, це леді Поллі, – відрекомендував її Пітер, – вона була тут, у Нарнії, у перший
день творіння, коли, за словом Аслана, стали рости дерева й заговорили звірі.
Потім він підвів Тіріана до могутнього воїна з довгою, по груди, бородою, чий лик
був сповнений мудрості.
– Це, – він мовив, – брат наш, король Едмунд. А поруч – королева Люсі, моя сестра.
– Сір, – коли всі були названі йому, наважився запитати Тіріан, – коли я прочитав
всі хроніки і правильно їх зрозумів, то тут, серед вас, не вистачає ще однієї сестри. У
вашої величності була ще сестра, то де ж королева Сьюзен?
– Сестра наша, – відповів Пітер коротко і суворо, – вже не з нами.
– Вона сама давно вже відреклася, – відповів за нього наймудріший Юстас, – і
скільки ми не намагалися заговорити про Нарнію, вона щоразу відмахувалася: "Охота
ж вам пам'ять займати такими дрібницями. Хіба мало хто у що грав, коли був дитиною",
– такими були її слова.
– Бідолашна Сьюзен, – зітхнула Джил, – сьогодні її хвилюють зовсім інші речі:
панчохи з нейлону, губна помада та запрошення на вечірки. Втім, їй завжди хотілося
скоріше стати дорослою.
– Воістину, – відгукнулася на це леді Поллі, – хотілося б, щоб вона й справді
подорослішала. Усі шкільні роки її даремно пролетіли у спробах стати такою, якою вона
є тепер. І промайне все життя у спробах залишатися такою якомога довше. Ось і
виходить, що до найбезглуздішого з віків вона поспішала дорости на всі жили, а
досягнувши, настільки ж метушливо намагається залишатися в цьому віці, – ось
безглуздя суєти і суєта безглуздих.
– Годі вже про це, – перервав її, спохмурнівши, Великий король Пітер. – Погляньте
краще, який тут чудовий сад. Які в ньому плоди! Неодмінно їх скуштуйте.
І лише тепер Тіріан роззирнувся. І справді – більш неймовірну пригоду годі було
уявити.
Розділ 13
Гноми не хочуть, щоб їх обдурили
Тіріан подумав або, точніше, подумав би, якби видалася на те хвилинка, що всі
ховаються у хліві під солом'яною стріхою, розміром кроків десь шість на чотири, у
якому й розвернутися нема де. Проте ж він стояв серед буйного різнотрав'я, над
головою синів бездонний небосхил, а обличчя пестив легкий літній вітерець.
Неподалік шуміли зелені дерева; з густого листя визирали золоті й ніжно-жовті,
яскраво-червоні й рожеві плоди, яких, либонь, у нашому світі й не побачиш. Плоди
мали б нагадувати про те, що нині осінь, хоча в повітрі віяло літом, бо дихалося, як у
ранню пору червня. Плоди вабили так, що ноги самі силувалися підступитися до них
щонайближче.
У садку, серед листя, кожен вибрав собі плід до вподоби, зірвав, але першим
вкусити не зважувався. Майнула думка: плоди тут такі прекрасні – не може бути, що б
вони росли тут для мене!
– Я знаю, про що ви всі подумали, – перервав мовчання Пітер, – але не
переймайтеся. У мене відчуття, що ми в країні, де немає ані парканів, ані заборон.
– Тоді сміливіше, – відгукнувся Юстас. І кожен надкусив свій плід.
Який він був на смак? На жаль, читачу мій, непередаваний! Порівняно з ним,
найсвіжіший із грейпфрутів вам здався б залежаним; найсоковитіший апельсин – і
чавленим, і в'ялим; груша, про яку кажуть, аж в роті тане, – сухою тріскою; ну, а
суниця, що славиться серед ягід та фруктів своїм солодким смаком, – кислятина над
кислятиною. І що важливо: всередині ні кісточки, ні насіння, щоб ними вдавитися, і оси
не заглядають до рота. Тепер зрозуміло, чому ті, хто скуштував таких плодів, від іншої
їжі просто ніс вернуть, буцімто від касторки. Мені, на жаль, додати нічого; оскільки
неможливо описати те, чого ти сам не смакував, а для того, щоб посмакувати, треба
знайти ті краї, де вони ростуть.
Коли ж перший голод було вгамовано, Юстас звернувся до Пітера:
– Але ж ти ще не розповів нам, як сюди потрапив. Пам'ятаєш, ти збирався, коли тут
з'явився Тіріан.
– Розповідати, власне, й нема чого, – відповів Пітер. – Ми з Едмундом стояли на
платформі, дивилися, як підходить потяг, а я ще подумав, занадто швидко він входить у
поворот. А ще подумав: як дивно, що всі наші їдуть одним поїздом, а Люсі й не знає.
– Усі ваші… піддані, о королю? – здивувався Тіріан.
– Ні, "наші" – це мама з татом; і Едмунда, і Люсі, і мої.
– Навіщо їм цей потяг? Невже їм відомо про Нарнію? – запитала Джил.
– Та ні, сюди вони не сподівалися потрапити. Вони поспішали у Брістоль.
Принаймні, збиралися зранку, як я чув. А Едмунд стверджує, що вранці тільки цей
поїзд і підходить. (Едмунд, схоже, належав до тієї категорії людей, що знаються на
залізничних розкладах.)
– Але що ж далі? – знову запитала Джил.
– А ось про це просто так і не розкажеш, чи не так, Едмунде?
– Атож, – погодився Едмунд. – Цього разу все було не так, як минулого, коли з
платформи нас раз-два – і здунуло чарами. Раптово затремтіла вся платформа,
почулося жахливе ревище, та не встиг я до ладу злякатися, як тут – удар, але болю
ніякого, швидше подив. Тим більше, що ось яка штука: граючи в регбі, я зчесав коліно,
а тут дивлюся – а садна й близько немає. І така легкість у тілі, дивлюсь на різні боки – і
ось ми тут.
– От і в нас схоже, – кивнув лорд Діґорі, змахуючи краплі соку з густої золотавої
бороди, – із тією відмінністю, що ми, зрозуміло, їхали у вагоні, ну, а потім, як здалося
мені, ми з Поллі відчули – ми вільні, наче молодість повернулася до старих. Але вам,
юним, нас не зрозуміти повік.
– Знайшли юних, – порснула сміхом Джил, – трошки старші за нас, а задаються…
– А ось і ні, – сказала леді Поллі. – "Тут і тепер" – зовсім інше, ніж це було "тоді і
там".
– Але що сталося з тих пір, як ви сюди потрапили? – вирішив відновити події мудрий
Юстас.
– Спочатку і, як мені здалося, дуже довго не відбувалося нічого. Потім раптом
відчинилися двері, – пригадав Пітер.
– Двері? – вигукнув у подиві Тіріан.
– Атож, – знизав плечима Пітер, – двері. Ті самі, у які мали честь увійти… чи
вийти… ви самі. Як же ви забули?
– Але ж де вони?
– Та ось вони! – Пітер показав на двері.
Тіріан озирнувся. Справді – комусь це може видатись курйозом, комусь –
безглуздям, однак за кілька кроків, серед чистого поля, осяяні сонячними променями,
стояли грубо збиті нестругані двері в сучкуватій рамі, двері як двері, не більше й не
менше, утім… більше нічого – ні стін, ні даху. У розгубленості Тіріан зробив крок
уперед, за ним – усі інші, згораючи, між тим, від цікавості: що ж буде далі? А Тіріан
обійшов їх довкола. Кругом – все те саме: зелена лука і ранок літньою порою. Двері
стояли під відкритим небом, начебто тут і виросли, як дерево.
– О, вельмишановний добродію, – вигукнув Тіріан, закликаючи у свідки Пітера, – це
справді є чудо з чудес!
– Таке саме, як те, що п'ять хвилин тому ви явилися нам в обнімку з остраханцем
саме крізь ці двері, – з усмішкою мовив Пітер.
– Хочу нагадати, сір, що я… я до вас з'явився з лісу, а тут, схоже, як не ходи
колами, а двері ведуть з нізвідки в нікуди.
– Справді, якщо ходити колами, то так і ввижається, – мовив на це Пітер, – однак
будьте ласкаві подивитися крізь шпаринку між дошками у дверях.
Тіріан припав до ледь помітної шпарини. Спочатку він тільки й бачив, що
непроглядну темінь, та, коли очі звикли, крізь нічну імлу проступив багровий жар
багаття, а в чорному небі – зорі. Він придивився пильніше: між хлівом і кострищем
відбувався неясний рух і стали помітні тіні, а слідом за тим чутні і голоси. Той говір
Тіріан розпізнав би з багатьох інших – так говорили остраханці, й отже, не залишилося
жодних сумнівів, що він і справді споглядає на нічне збіговисько з хліва і перед ним не
що інше, як місце, де він прийняв останній бій, – Ліхтарна пустка. А проте серед
остраханців розпалювалася суперечка: одні кричали, що військова честь велить їм
увірватися у хлів, знайти і винести їхнього командира (але жоден, однак, не поспішав),
інші ж ратували за те, що і квапитися не треба, а якщо що й треба – так це взяти
проклятий хлів і – спалити!
Тіріан озирнувся: з цього боку – над головою блакитне небо, куди не кинеш погляд
– зелена трава, а поруч – його нові друзі та добрі усмішки.
І Тіріан усміхнувся їм у відповідь:
– Схоже, – зауважив він, – що хлів зовні і всередині – два цілковито різних місця.
– Уже й тому, що зсередини він незрівнянно більший, аніж знадвору, – кивнув
погоджуючись лорд Діґорі.
– Ось і в наш час, – сказала королева Люсі, – у нашому світі у шафі крився світ, що є
більшим за наш.
Люсі зронила слово чи не вперше за час зустрічі, і з того, як здригнувся її голос,
Тіріан здогадався, чого вона досі мовчала. Вона дивилася на незнайомий цей світ
широко розкритими очиам, переживаючи глибше за інших, і її променистий погляд
говорив краще слів: для того, щоб виражати щастя, слова не потрібні. Та звуки її мови
полонили Тіріана.
– Прошу вас, продовжуйте, міледі, – мовив він, – повідайте нам усе, що трапилося з
вами.
– Спочатку був удар, а за ударом – гуркіт, – сказала Люсі, – і ось ми опинилися тут. І
так само, як і ви, ми подивувалися дверям. Але двері негайно відчинилися, а за
дверима була тьма. Із темряви ввійшов сюди могутній воїн, готовий до бою, – у руці
тримав він меч. За обладунком ми впізнали остраханця. Він встав біля входу і підняв на
плече клинок, готовий убити будь-кого, хто наважиться проникнути всередину. Нам це
здалося дивним, ми наблизилися й спробували з ним заговорити, та, судячи з усього,
він і не бачив, і не чув нас. Ні разу він не поглянув на небо, не здивувався сонцю та
траві, і треба думати, не помічав їх зовсім. І так минуло чимало часу. Потім із того боку
долинув скрип і брязкіт, – то відсунули засув. Воїн застиг напоготові, але рубати з
плеча не поспішав – він вичікував, приглядаючись, хто ввійде. Ми зрозуміли, що в
нього наказ: одних – щадити, іншим – рубати голови. Отож двері відчинилися, але не
встиг той, хто ввійшов, зробити й кроку, як з цього боку ніби нізвідки з'явився Таш. Ну,
а той, що ввійшов (це був гладкий і поважний кіт), ледве угледівши Таша, дав драла. І
вчасно, бо Таш кинувся склювати прибульця і навіть клацнув дзьобом, але дверима
клацнуло по дзьобу його самого. Уздрів чудовисько й остраханець. Він зблід й затрясся,
як осичина, і низько вклонився. Але чудовисько вже зникло. Поки він озирався, двері
відчинилися втретє: цього разу впускаючи юного красеня з остраханського війська. Не
знаю чим, та він мені припав до серця. Зате беззмінний вартовий… той був
збентежений. Він чекав на когось, та тільки не на нього…
– Тепер усе зрозуміло! – вигукнув Юстас (він так і не позбувся кепської звички
перебивати інших). – Охоронець мав наказ – кота не чіпати, а кіт і повинен був,
з'явившись із хліва, оголосити, що бачив Таша, чи то пак Ташлана, ретельно
зобразивши переляк, і залякати всіх інших звірів. Та Круть не допускав і в думках, що
Таш не лише плід уяви і тому – вже якщо налякає, так всерйоз. Виходить, Рудий не
вдавав переляк, а перелякався не на жарт, не щодня ж котові пушення. А далі просто:
невдоволених Круть по черзі відправляє в хлів, де неминуче на них чекає вартовий.
Хитро…
– О, друже, якими б не були розумними твої слова, та вони заважають дамі
довершити її оповідання, – перервав його тираду, намагаючись при цьому не образити,
Тіріан.
– А я зупинилася саме на тому, – продовжувала Люсі свою розповідь, – що вартовий
біля дверей на якусь мить оторопів. І ця мить врятувала життя тому, хто щойно
ввійшов: той вихопив свій меч і зав'язався бій. Та бій той виявився коротким: вартовий
біля дверей був убитий і переможець виштовхав його за двері. Потім він озирнувся і
побачив нас. Ми з ним заговорили, та він був у нестямі, точніше, сам не свій. Він знай
лише невпинно повторював:
– О, Таше! Де Таш? Таше, я йду до тебе!
Спиняти його ми не посміли, і він пішов, а шкода – дуже вже він припав нам до
вподоби. Ну, а потім… тьху! – Люсі скривилася, і за неї продовжив Едмунд.
– …Ну, а потім сюди закинули того, кого ви називали Крутем, і Таш з'явився знов…
Сестра моя занадто вже м'якосерда розповідати про те, як Таш кинувся на нього, як
шуліка на курча, і склював в один присід.
– І хай іде собі геть! – втрутився Юстас. – Хоча я не певен, що це паша для їхнього
коня.
– …Ну, а потім по черзі сюди потрапили: з дюжину гномів, а за ними – Джил, потім
– Юстас, а наостанок – ви.
– І Таш забрав усіх цих гномів! – вигукнув Юстас. – Сподіваюся, так і сталося?
– А от і ні, – сказала Люсі – це не так! Вони всі тут, і, більше того, їх навіть видно. Я
спробувала було завести знайомство, та дружби гноми не прагнуть.
– Як?! Дружба з гномами?! – скрикнув на це Юстас. – Ех, якби ти знала, які вони
витівки витівали з того боку!
– Ах, Юстасе, припини, – відмахнулася Люсі, – сходив би сам і подивився, як вони
там і що… А як бути з ними далі, можливо, розсудить Тіріан?
– Після того що бачив я сьогодні, приязні до гномів у моєму серці немає, – відповів
Тіріан, – але заради вас, о леді, готовий я й на більше, ніж переступити колишню
неприязнь.
На цьому слові Люсі повела друзів туди, де перебували гноми. Але що за дивна
картина постала перед їхніми очима! Гноми не гуляли, не бавилися (хоча мотузки, що
зв'язували їх, здається, зникли), як і не лежали, відпочиваючи. Вони сиділи в малому
тісному колі, обличчям один до одного, і не озирнулися, ніби не помічали нікого, аж
поки Люсі й Тіріан не підійшли зовсім упритул. Тоді гноми разом підняли голови,
буцімто нікого не бачили, а лише прислухалися, силкуючись на звук розпізнати, що ж
відбувається.
– Обережніше! – сказав один із них сердитим голосом. – Дивіться, куди йдете. На
голови не наступіть!
– Чого це, – обурився Юстас. – Ми ж не сліпі, для чого нам очі.
– У тебе, видно, дуже добрі очі, якщо ти можеш тут хоч щось розгледіти, –
пробубнів той самий гном, якого, до речі, звали Діґл.
– Де тут? – не зрозумів Едмунд.
– Який же ти бовдур, звісно тут, – не вгавав Діґл. – Це ж не хлів, а якась
непроглядна, смердюча нора.
– Ви що… не бачите? – запитав Тіріан.
– А хіба хтось щось бачить у темряві? – відгукнувся Діґл.
– Але ж яка тут темрява, нещасні нетямущі гноми, – вигукнула Люсі. – Хіба не
бачите? Підніміть голови! Подивіться навколо! Невже не бачите ви неба, дерев чи
квітів? Хіба ви не бачите мене?
– Як, в ім'я всіх дурисвітів, я побачу те, чого тут немає, і як я можу бачити тебе
краще, ніж ти мене, у такій темній темноті?
– Але я бачу тебе, – заперечила Люсі. – І можу довести, що бачу. У тебе в зубах –
люлька.
– Будь-хто, кому знайомий запах тютюну, це може сказати, – відізвався Діґл.
– От, бідолахи! Це жахливо, – зажурилася Люсі.
І тут у неї майнула думка. Вона зірвала кілька диких фіалок.
– Послухай, гноме, якщо в тебе щось не те з очима, то з носом, мабуть, усе гаразд.
Чуєш, як пахнуть фіалки?
Вона нахилилася і піднесла свіжі вологі квіти до потворного носа Діґла.
Але їй довелося миттю відскочити назад, аби уникнути удару хоч і малого, але
важкого кулачка.
– Перестань! – закричав він. – Як ти смієш!? Навіщо сунеш цю смердючу солому з
підстілки прямо мені в обличчя? Та ще й із будяками. Яке нахабство! І хто ти?
– Вона з Землі! – сказав Тіріан. – Вона – королева Люсі, яку в глибоку давнину
посилав сюди Аслан. І тільки заради неї, я, Тіріан, ваш законний король, не повідрубую
вам, двічі віроломним зрадникам, із плечей голови.
– Ну, це вже ти сягнув через край! – вигукнув Діґл. – Годі верзти всяку дурницю!
Хіба твій прекрасний лев прийшов на допомогу?! Ще б пак! І тепер – навіть тепер, –
коли вас розгромили і жбурнули в цю темну нору, як і решту з нас, ви продовжуєте
стару гру. Придумали нову брехню! Силуєтеся змусити нас повірити, що ніхто тут не
замкнений, і що тут не темно, і ще хтозна в що.
– Нема ніякої чорної нори, хіба що у твоїх фантазіях, зрозумій, дурню, – закричав
Тіріан. – Ану, виходь звідси, – нахилившись уперед, він схопив Діґла за пасок та ковпак і
висмикнув його з тісного гурту гномів. Та тільки Тіріан опустив його на землю, як Діґл
порснув назад на своє місце в колі, потер носа і залементував:
– У-у-у! За що! Стукнув мене лицем об стіну! Ти розквасив мені носа.
– Ой-ой-ой! – поспівчувала Люсі. – Що ми маємо зробити для них?
– Залишимо їх у спокої, – запропонував Юстас, і тієї ж миті затремтіла земля.
Свіже повітря раптом стало ще свіжішим. І щось яскраво спалахнуло позаду. Усі
обернулися. Тіріан обернувся останнім, бо боявся. Там був той, до кого він прагнув усім
серцем, – величезний і справжній золотий Лев, сам Аслан, і решта вже стояли на
колінах навколо його передніх лап, ховаючи руки та обличчя в гриві, а він нахиляв
уперед голову, аби доторкнутися до них язиком. Потім він затримав свій погляд на
Тіріані, і той, тремтячи, наблизився й стрімко кинувся до лап Лева, а Лев поцілував
його і сказав:
– Молодець, останній королю Нарнії, який твердо стояв у найлихішу годину.
– Аслане, – попросила Люсі крізь сльози, – чи можеш ти… зроби, будь ласка, щось
для цих бідолашних гномів.
– Люба, – відповів Аслан, – я покажу вам обом, що я можу зробити і чого не можу.
Він підійшов до гномів ближче і неголосно проревів, хоча повітря при цьому
здригнулося. Та гноми обізвалися один до одного:
– Чуєш? Це та банда з того боку хліва. Намагаються нас пристрахати. За допомогою
якоїсь машинки. Не варто звертати увагу. Не дамо знову обдурити нас!
Аслан підняв голову і труснув гривою. Миттєво на колінах у гномів з'явилися різні
ласощі та делікатеси: пироги, язики, голуби, трюфелі, морозиво, а у правій руці в
кожного келих із добірним вином. Та користі з того було мало. Вони заходилися
пожадливо їсти й пити, хоча було видно, що вони не здатні відрізнити смак до ладу. Їм
здавалося, ніби вони їдять та п'ють те, що можна знайти в хліву. Так, один казав, що
силкується їсти солому, інший – що йому дістався шматок старої ріпи, а третій – що
знайшов лист сирої капусти. Потім вони піднесли до губ золоті келихи з добрим
червоним вином і сказали:
– Кхе-кхе. Це ж треба: пити помиї з корита, з якого пив осел? Ніколи не думали, що
дійдемо до такого.
Та незабаром кожному стало ввижатися, що інший знайшов смачніший кус, тож
вони заходилися хапати і виривати один у одного ласий шматок і сварилися доти, доки
не зав'язалася справжня бійка, і всі ласощі та делікатеси були розмазані по їхніх
фізіономіях та одязі і розтоптані під ногами. Нарешті вони усілися, щоб висякати
роз'юшені носи та потерти синці, і сказали:
– Що ж, принаймні, нас не пошили в дурні. Нас кругом пальця не обкрутиш. Гноми
для гномів.
– Ось бачите, – промовив на те Аслан, – вони не дають нам стати їм у пригоді. Вони
віддали перевагу не вірі, а лукавству. Їхня темниця лише у їхніх головах, і поки вони ще
у тій темниці. І не можуть вийти з неї, бо дуже бояться, щоб їм не задурили голови.
Але, ходімо, діти. У мене є ще одна справа.
Він підійшов до дверей, і всі подалися за ним. Тут він підвів голову і як зареве: "А
тепер прийшов час!", потім ще голосніше: "Час!", і так голосно, що голос його долинув
до зірок і вони мало не задрижали: "ЧАС". І двері відчинилися настіж.
Розділ 14
Нарнію огортає ніч
Усі з'юрмилися праворуч, трохи позаду від Аслана, та мовчки дивилися у прочинені
двері.
Вогнище згасло. Всюди панувала темрява: ліс попереду не можна було навіть
розрізнити, якби на тлі обсипаного зорями неба не вимальовувалися виразні силуети
дерев. Аслан знов заревів, і зліва усі побачили ще одну темну постать. Тобто навіть не
постать, а темну беззоряну пляму на чорній нічній завісі. Пляма та росла й піднімалася
усе вище, доки не перетворилася на людську постать, більшу за будь-якого з велетнів.
Усі присутні зналися на географії Нарнії досить добре, аби зрозуміти, де саме підвівся
на ноги велетень – те сталося на вересовій пустці, що простягалася на північ поза
річкою Кам'янкою. Джил із Юстасом одразу ж згадали, що колись у глибокому
підземеллі за цими пустинними землями бачили спочиваючого гіганта. Їм тоді сказали,
що ім'я йому – Час, а прокинеться він тоді, коли світ зустріне свій кінець.
– Так, – промовив Аслан, хоч ніхто й не прохопився ані звуком. – Доки він лежав у
глибокому сні, ім'я йому було Час. Але тепер, коли він прокинувся, прийшла пора
давати йому нове.
Велетень підніс до губ рога – і так само зробила чорна химерна фігура на тлі зірок.
Трохи згодом – забагато часу потребує звук, аби долати відстані, – почулося гудіння
рога: моторошне та високе, але разом із тим сповнене убивчої, потойбічної краси.
І небо одразу ж сповнилося падаючими зірками. Одна падаюча зірка – то вже
дивовижне видовище, але тепер вони осипалися із небесного склепіння десятками,
сотнями, тисячами, наче справжній зоряний дощ. Небосхил усе сипав й сипав зірками,
а коли настало затишшя, усім здалося, нібито на тлі чорного неба постала ще одна
фігура на кшталт велетня. Тінь її була у зовсім іншому місці, просто в них над головами,
немовби в самісінькій безодні неба. "Може, то хмара", – припустив Едмунд, та хоч би
чим те не було, але на тому місці більше не засвітилася жодна зірочка – сама лише
непроглядна темрява нависала на усіма, а з усіх боків тривав зорепад. Трохи згодом,
поволі, темна тінь почала ширитися, заливаючи собою небокрай: спочатку почорніла
чверть неба, потім тьмяною завісою затягнуло вже половину, і, зрештою, лише на
горизонті зорі продовжували пиряти в небі.
Не без здивування (і, чого вже таїти, не без остраху) усі раптом збагнули, що
коїться навкруги. Темрява, що поступово залила собою усе небесне склепіння, була
зовсім не тінню і не хмарою: то була порожнеча, що залишилася, коли небо покинули
всі зірки. Не лишилося жодної – Аслан покликав їх додому.
Останні миті зорепаду зачаровували: зірки падали скрізь, а як уже знали Едмунд із
Люсі, яким довелося зустрітися із зіркою за часів своїх мандрувань, зірки в Нарнії – то
зовсім не великі палаючі кулі, а люди, сяючі люди, що спускалися з небес, із палаючим
сріблом волоссям та списами із білого розпеченого металу. Вони з неймовірною
швидкістю наближалися до землі, із шипінням приземляючись на опалену від їхнього
жару траву, та, промайнувши повз друзів, зупинялися десь позаду та трохи праворуч.
І це було добре, бо, коли на небі не лишилося жодної світлої плями, мало стати так
темно, що ніхто і нічого не міг бачити. Та скупчення зірок у них за спинами
випромінювало невтримне біле світло: усі могли бачити безкраї простори нарнійських
лісів так виразно, ніби на них спадало світло ліхтаря. Кожен кущик чи травинка
відкидали чітку тінь, а обриси кожного листочка вимальовувалися так гостро, що
здавалося, нічого не варто об нього порізатися.
На землі перед ними лежали їх власні тіні. Тінь Аслана простяглась трошки
ліворуч: величезна та жахлива – вона виділялася серед інших. А над усім цим
простягалося непорушне темне небо, що втратило свої зірки назавжди.
Світло позаду них (і трохи праворуч) було таким сильним, що навіть освітило схили
Північних земель. Там щось рухалось. Величезні тварини сповзалися у Нарнію – великі
дракони, гігантські ящірки та птахи без пір'я із кажановими крилами – і щезали в лісах.
Кілька хвилин там стояла тиша. Потім вони почули – спочатку дуже тихі, наче здалеку,
– звуки плачу, а потім, з усіх напрямів, шурхіт, тупіт і звуки крил, що наближалися.
Через деякий час можна було розрізнити тупотіння маленьких ніжок від тупотіння
великих і цокотіння маленьких копит від важкої ходи більших звірів. А потім навколо
з'явилися тисячі блискучих очей. І нарешті з тіні дерев, рятуючи своє життя в
нестримному бігу, тисячами та сотнями тисяч стали з'являтися всі – розумні звірі,
гноми, сатири, фавни, велетні, остраханці, древлянці, тупотупи та дивні неземні
створіння із далеких островів чи з невідомих Західних земель. І всі вони поспішали до
дверного отвору, перед яким стояв Аслан.
З усієї подорожі лише цю її частину, мов примхливий сновид, опісля ледь можна
було згадати. І тим паче ніхто не міг потім сказати, скільки саме часу минуло. Інколи
здавалося, що промайнуло кілька хвилин, а потім – що все те тягнеться вже довгі роки.
Звичайно, така ватага нізащо б не пройшла крізь невеличкий дверний отвір, але чи то
він збільшився, чи то істоти зменшилися до розмірів комашок – щось таке трапилося,
але геть непомітно для всіх присутніх.
А лавина розмаїтих створінь підкотилася вже зовсім близько, і що ближче звірі
були до зірок, то яскравіше блищали їхні очі. А коли вони опинялися зовсім поряд із
Асланом, траплялося одне й двох: вони заглядали йому в очі (не зовсім певен, що із
власної волі – скоріш за все, вони не змогли б того не зробити, навіть якби і воліли) і,
щойно вони здіймали очі, вираз їхніх облич жахливо змінювався й на них виразно
читалися острах та ненависть. Ось тільки за мить з розумних істот вони
перетворювалися на звичайнісіньких собі тварин і обличчя їхні розгладжувалися. І всі,
хто палав ненавистю до Аслана, загортали праворуч і щезали в його безкраїй чорній
тіні, що, як ви вже здогадалися, вкривала все зліва від дверного отвору, і ніколи більше
діти їх не бачили, а ми не знаємо, що із ними сталося. Ті ж звірі, що дивилися на
Аслана із любов'ю, хоч які й не були налякані, проходили у двері справа від Аслана. І
незвичні ж серед них траплялися створіння: Юстас навіть упізнав одного з тих гномів,
що розстріляли коней, та в нього не було часу дивуватися таким речам (і не йому було
судити), бо радість витіснила в нього з голови будь-які інші переживання. Серед тих,
кому пощастилоя стояти разом із Тіріаном та друзями, були всі ті, кого вони вважали
загиблими: кентавр Рунвіт, єдиноріг Діамант, і кабан, і ведмідь, і орел Гострозір, і пси, і
коні, і гном на ім'я Поґін.
– Усе вище і все далі! – прокричав Рунвіт та блискавкою понісся на захід. І хоча
вони не зрозуміли його, слова ті збурили в них піднесення і хвилювання. Кабан щось
дружньо прохропів, а ведмідь саме збирався зауважити, що все ще анічогісінько не
зрозумів, коли помітив за їхніми спинами плодові дерева та, перевалюючись, почвалав
до них так швидко, як тільки міг, і там, без сумніву, знайшов щось і без слів йому
доступне. Але пси лишилися, помахуючи хвостами, та Поґін лишився, тиснучи
кожному руку і всміхаючись від вуха до вуха. Діамант нахилив свою білу як сніг голову
королю до плеча, а король щось прошепотів йому у вухо. І лише після цього всі знов
звернули увагу на те, що коїлося за прочиненими дверима.
Нарнія лишилася драконам і великим ящерам на поталу. Вони снували туди-сюди,
вириваючи із корінням дерева та розгризаючи їх, наче стебла ревеню. Із кожної
хвилиною ліси рідшали, і невдовзі вся країна стояла голою, так що тепер можна було
роздивитися чи не найдрібніші пагорби та западини, що до цього ховалися за зеленою
рослинністю. Трава пожухла, і зовсім скоро Тіріану спало на думку, що дивиться він на
світ голих скель та мертвої землі. Важко було повірити, що то колись був квітучий
край: чудовиська постаріли та повмирали, і плоть їхня зсохла, оголивши кістки. Через
деякий час усюди на мертвому камінні лежали самі скелети, що виглядали немов
скелети померлих тисячі років до того тварин. Досить довго нічого не відбувалося.
Нарешті щось біле – довга суцільна тасьма, така ж біла, як і світло стоячих на землі
зірок, наблизилося до них зі сходу. Тишу порушив невиразний, але неспинний стугін:
спочатку схожий на бурмотіння, невдовзі він перетворився на гуркіт, а ще скоро нічого
не можна вже було розчути за оглушливим ревінням. І тепер вони могли розгледіти,
що саме – і як швидко – до них наближалося: то була пінява стіна води. Море
піднімалося. Тепер, коли не лишилося дерев, усе було видно, мов на долоні: річки
ширшали, а розрізнені озера стягувалися в одне; долини перетворювалися на озера, а
пагорби – на острівці, що невдовзі зникали під водою. Високогірні пустки зліва та ще
вищі гори справа кришилися та розсипалися, зі сплесками та гуркотом зникаючи під
суцільним морем, що все прибувало. Вируюча вода дійшла аж до самісінького дверного
порога (утім, не перелившись через край), і піняві хвилі хлюпотіли коло передніх ніг
Аслана. Усюди, до самого обрію, простягалася водна гладінь.
А десь попереду на обрії зайнявся світанок: сіра смуга, що ширилася на небокраї,
не віщувала нічого доброго. Вона все світлішала, доки зоряний світ, що линув з-позаду
від зірок, не розчинився у тому похмурому вранішньому світлі. Нарешті зійшло сонце.
Лорд Діґорі та леді Поллі перезирнулися та кивнули одне одному: ці двоє вже бачили
колись вмираюче сонце – десь далеко-далеко, в іншому світі, і, побачивши це, не могли
не здогадатися – сонце над Нарнією доживало останні хвилини. Воно було втричі – а
може, й у двадцятеро – більшим за себе звичайне і змінило колір на темно-червоний.
Проміні його освітили велетня на ім'я Час – і він також видався їм червоним. У
багряному світлі сонця безкраї простори води під ним скидалися на море крові.
Потім визирнув місяць, але зовсім не там, де йому годиться, – дуже близько до
сонця, він, як і все навколо, здавався обагреним кров'ю. Варто йому було показатися,
як сонце почало вистрілювати язиками вогню, схожими на вуса чи химерні багряні
змії. Здавалося, ніби восьминіг намагався притягнути до себе місяць мацаками, хоч,
може, сонце й насправді притягувало його. Наближався він спочатку повільно, а потім
усе швидше й швидше, доки нарешті довгі язики полум'я не обвилися кругом місяця і
вони із сонцем не перетворилися на велику палаючу кулю, з якої в море, із шипінням
здіймаючи хмари диму, полетіли згустки вогню.
– А тепер – Час! – мовив Аслан.
Велетень жбурнув свій горн у море. Простяг руку – вона видалася дуже темною і
довгою – через усе небо і, дотягнувшись до сонця, взяв його в долоню та розчавив у
кулаці, як ви б розчавили апельсин. І вмить землю огорнув непроглядний морок.
Усі, крім Аслана, відскочили від дверного отвору, через який тепер дмухнув
крижаний вітер, такий холодний, що краї вже вкрилися бурульками.
– Пітере, Великий королю Нарнії, – вимовив Аслан, – зачини двері!
Тремтячи від холоду, Пітер нахилився в темряву та потягнув двері, що із нехіттю
заскрипіли об лід. Доволі незграбно (бо руки його задубіли від холоду) король дістав
золотий ключ та замкнув їх.
Дивні речі бачили вони крізь ті двері, але ще дивніше було тепер озирнутися й
побачити себе під теплим полуденним сонцем, коли над головою – блакитне небо, під
ногами – квіти, а поруч – Аслан, і сміхом блищать його очі.
Лев спритно розвернувся, присів та, шмагнувши себе хвостом, припустив на захід,
мов золота стріла.
– Ходімо все вище! Ходімо все далі! – крикнув він через плече.
Але хто міг його наздогнати? Тож усі просто попрямували на захід.
– Що ж, – підсумував Пітер, – Нарнію огорнула ніч. Що це, Люсі? Ти ж не плачеш,
правда? Тепер, коли всі ми поряд, а попереду на нас чекає Аслан?
– Не намагайся мене заспокоїти, Пітере, – похитала головою Люсі. – Я знаю, що
Аслан не став би. Я певна, що немає нічого поганого в тому, аби оплакувати Нарнію.
Подумай лише про все, що лежить мертвим та змерзлим та отими дверима. До того ж я
сподівалася, що світ той житиме завжди, – додала Люсі. – Я знала, що нашому такого
не судилося, та сподівалася, що, може, хоч на Нарнію чекає ліпша доля.
– Я бачив її народження, – промовив лорд Діґорі, – не знав, що мені судилося
побачити і кінець.
– Друзі, – сказав Тіріан, – дівчатам гоже плакати. Бачите, я й сам не можу
втриматися. Я бачив смерть моєї матері. Який ще світ, крім Нарнії, я знав? Це було би
нечесно і нечемно – не сумувати за Нарнією.
Вони пішли від дверей, проминули гномів, що й досі сиділи, збившись до купи у
своєму уявному хліву, і дорогою розмовляли про давні війни та мирні часи, стародавніх
королів та звитяги Нарнії.
Собаки були й досі з ними. Інколи й вони долучалися до бесіди, але не часто, бо
були занадто зайняті метушливим гасанням взад-вперед та обнюхуванням
навколишньої трави, від якої вони зрештою починали чхати. Несподівано пси
наткнулися на запах, що чимало їх схвилював, бо всі одразу ж почали сперечатися
щодо нього: "Так, це воно!", "Ні, не воно!", "Це саме те, про що я кажу – кожен
розпізнає той запах!", "Забери звідсіля свого великого носа та дай іншим
принюхатися!"
– Що там, друзі? – не витримав Пітер.
– Остраханець, сір, – одночасно обізвалися декілька собак.
– Тож ведіть до нього! – наказав Пітер. – Байдуже, як він зустріне нас: як ворог чи
як друг, у будь-якому разі ми будемо йому раді.
Собаки рвонули вперед та за мить повернулися, біжучи так швидко, ніби від цього
залежало їхнє життя, і вигавкуючи: "Це й справді остраханець! Це й справді він!"
(Розумні собаки в цьому сенсі ненабагато відрізняються від звичайних: що б вони не
робили, вони завжди вважають, що то неймовірно важлива справа.)
Інші поспішили слідом за собаками і побачили молодого остраханця, що сидів під
каштаном за прозорим ручаєм. То був Емет, що одразу ж підвівся та поштиво їм
уклонився.
– Пане, – звернувся він до Пітера. – Невідомо мені, чи ви мій друг чи ворог, але я
будь-кого матиму за честь. Чи не казав обізнаний поет, що благородний друг – то
найліпший дар, а благородний ворог – другий ліпший?
– Пане, – мовив на те Пітер, – не гадається мені, що між нами має постати незгода.
– Скажіть-бо нам, хто ви і що із вами трапилося, – попрохала Джил.
– Якщо то буде довга історія, давайте-но всі нап'ємося на порозсідаємося, –
прогавкали собаки. – Бо ми вже дещо притомилися.
– І те не дивно – подивіться лише, як ви гарцюєте повсякчас, – усміхнувся Юстас.
Тож люди посідали просто на траву, а собаки, шумливо напившись із ручаю,
розташувалися поруч. Засапані, із головами набік, аби краще почути історію, вони
сиділи струнко, мов аршин проковтнули. Один лише Діамант стояв – він вилощував об
бік свій довгий ріг.
Розділ 15
Усе вище і все далі
– …Хай буде відомо вам, о королі, чия військова слава передує їм, і ви,
ясновельможні пані, чия краса осяює всесвіт, – почав він свою розповідь, – що я не хто
інший, як Емет, сьомий син Гарпи, таркаана славетного міста Техішбаана, що лежить
поза великою пустелею, як іти звідси просто на захід. Разом із дев'ятьма та ще
двадцятьма іншими воїнами під ватагою таркаана Рішди нещодавно прийшов я до
Нарнії. Треба визнати, що щойно почув я про те, що метою нашого походу є Нарнія, то
радістю наповнилося серце моє, бо здавна мріяв я зійтися з вами на полі бою та вкрити
себе славою великою. Та, дізнавшись про те, що йти нам доведеться не як воїнам, а
перевдягнутими купцями та їхнім почтом (найганебніше плаття, що може натягти на
себе воїн і син таркаана), та шлях наш торити оманою та кривдою, то через таку ганьбу
первісна радість полишила моє серце. Та приниженню моєму не було меж, коли
дізнався я, що ми йдемо не в бойовий похід, а в услужіння якійсь мавпі! Та це не все:
коли мавпа проголосила, що Таш і Аслан – суть єдине, темрява впала на очі мої! Та й як
могло бути інакше, якщо, скільки я пам'ятаю себе, Ташу єдиному я слугував, а
найпотаємнішим моїм бажанням було осягти розумом своїм путі його та, якщо буде на
те його воля, зустрітися з ним лицем до лиця й заглянути йому в очі. Ім'я ж Асланове
було мені ненависне.
І як ви бачили на власні очі, кожної ночі збирали нас біля тієї вкритої соломою
халупи, де ми розкладали багаття й чекали, доки мавпа не виведе з халупи щось таке о
чотирьох ногах, а от що – як не вдивлявся я, а за відблисками розгледіти не міг. А от
інші – будь то люди чи звірі, падали перед ним долілиць та віддавали йому почесті, що
належить віддавати богам. І вирішив був я, буцімто вводить таркаана в оману
шахрайським чином та язиката мавпа, бо хіба може те покірне створіння, що виводить
вона з халупи, бути Ташем Непереборним та Невблаганним чи будь-яким іншим богом;
та лише зазирнув я таркаану в обличчя та почув ті слова, що казав він до мавпи, як
запаморочилося у мене в голові, бо зрозумів я: таркаан і сам не вірить у те, про що
говорить. Так само, як не вірить він у Таша, – бо інакше як насмілився б він зневажати
того, кому поклоняються ті, хто вірить?
Коли я це збагнув, великий гнів охопив мене і лише одна думка не давала мені
спокою: чому істинний Таш не спопелить таркаана з його мавпою вогнем небесним? Як
же ж кортіло мені помститися тим двом, та до слушної години вирішив я накинути
хомут смирення на коня гніву свого та притримати свого язика, а натомість
подивитися, чи надовго у самого Таша вистачить терпіння, коли глузують з імені його.
Так усе тягнулося до вчорашньої ночі, коли та мавпа чомусь не витягла на люди оте
сміховисько в жовтій шкурі, а натомість привселюдно оголосила, що кожен, хто бажає
зустрітися віч-на-віч із Ташланом (то вони так зліпили два імені в одне, аби довести, що
Таш та Аслан – то одне й те саме), – той може здійснити свою мрію, якщо сміливості не
забракне, а зробити те просто: просто ввійти у хлів! І мовив я сам до себе: без сумніву,
тут вигадали нові хитрощі, але які? Гадати ж довго мені не довелось: коли рудий кіт
наважився увійти у хлів, а потім, витріщивши очі, злетів на дерево, втративши розум і
здатність вимовити хоча б одне-єдине слово, то я зрозумів це так, що Таш, якого вони
кликали на всі голоси, прийшов. Прийшов, аби покарати тих, хто глумився з імені його.
І хоча від благоговійного трепету, що охопив моє серце, воно перетворилося на бурдюк
із водою, моя давнішня мрія здолала острах. Тому, втамувавши дрижання в колінах та
зціпивши зуби, аби не скакали, я мовив собі: не побачити Таша лице до лиця, коли є
така змога, не личить тому, хто мріяв про те все життя, навіть якщо ціною тому твоє
життя й буде. І ступив я крок уперед, і визвався ввійти у хлів. Таркаан же, хоч і
неохоче, дозволив.
І ввійшов я до хліва. Та здивувався немало, коли побачив перед собою денне світло
(у якому ми перебуваємо й донині), бо ззовні здавалося, тут має бути глибокий морок.
Та довго роздивлятися мені не дали – майже одразу ж я змушений був вступити в
двобій з одним із наших же вояків. Побачивши його, я зрозумів, що хитра мавпа з
таркааном у змові поставили його біля дверей, аби вбивав кожного, хто, з ними не у
змові, насмілився б увійти у хлів. Той воїн був у змові з ними, тому, воістину, був таким
самим пройдисвітом і кривдником світлого імені Таша, як і ті, що послали його. І сказав
я собі, що зроблю, мабуть, послугу Ташу, позбавивши світ від того, хто заплямував свою
честь оманою та кривдою. Тому без докорів сумління зійшовся я з ним у двобої, а
здолавши злодія, викинув його геть за двері.
Тільки тепер я був у змозі озирнутися навкруги. І побачив я безкрайнє блакитне
небо та зелені землі під ним та набрав повні груди солодкого повітря просторів, що
розгорталися переді мною. І сказав я собі: що за дивні краї, куди я потрапив, – а чи не
Ташеві це омріяні землі? З тими думками і вирушив я вдалечінь, аби відшукати його
самого.
Мій шлях пролягав серед духмяних трав та розмаїття квітів, поміж дерев, на яких
набиралися соків плоди. А я йшов і йшов, коли переді мною постали дві скелі. А між
ними – одна-єдина вузька стежина. Саме тут я і зустрів його, Великого Лева.
Спритністю він не поступався страусу (якщо відомо вам, яким спритним бува той
птах), розмірами – слону; а грива його була схожа на водоспад зі щирого золота, а очі –
як золото в тиглі. І був він страшнішим за палаючу гору Лагор на заході від Ташбаана
та прекраснішим за все, що існує у світі, – так троянда, що розквітла, прекрасніша за
пил пустелі. І вирішив я: ось і прийшов мій смертний час, бо Леву, який є втіленням
усіх чеснот, либонь, відомо, що все своє життя слугував я Ташу, а не йому. А втім,
краще вже побачити все те, що я побачив, а наприкінці шляху зустріти Лева, аніж
прожити усе життя – нехай навіть і тісроком усього світу! – і померти, нічого не
побачивши і не зустрівши Лева. Так вирішив я і приготувався до смерті. А Лев нахилив
золотаву голову, лизнув мене у чоло та мовив:
– Сину мій, я радий, що ти прийшов до мене!
Я ж відповів:
– На жаль, повелителю, не можу я бути сином тобі, бо не тобі я слугую, а Ташу.
Він же мовив:
– Чадо моє, щиро слугуючи Ташу, ти насправді слугував мені.
Тоді, побажавши більше мудрості та розуміння, подолавши острах свій, я кинув
виклик славетному, кажучи:
– Господи, хіба ж виречене мавпою то є істина, наче ти і Таш є суть єдине?
І загарчав той так, що полягла трава, та гарчав він не на мене. І ось що він сказав
мені:
– Неправда то! Ми різні й різні настільки, що одне одному супротивні: немає і бути
не може доброго вчинку, що зроблено в ім'я Таша; так само, як і немає і бути не може
лихого вчинку, скоєного в ім'я моє. Ось чому людина, яка, хай навіть і присягнулася
Ташу, робить добрі вчинки – то робить вона їх не заради нього, а в ім'я моє, і саме мені
віддавати їй по ділах її. Якщо ж хто, прикриваючись моїм ім'ям, вчиняє зле, то нехай би
як не присягався він мені, а вчинками своїми він слугує Ташу, а коли так, то кому ж і
судити його, як не тому, кому догоджав він ділами своїми. Чи зрозумів ти мене, чадо
моє?
– О Господи, – відповідав я на те, – як не зрозуміти тебе, бо істину ти кажеш; та
заради ж тієї істини, мушу зізнатися, що всі дні життя свого прагнув я зустрічі з
Ташем.
– Любе чадо моє, – мовив у відповідь той, кого я зустрів, – якби ти прагнув зустріти
мене, твій шлях не був би таким звивистим та довгим. Та врешті-решт кожен знаходить
те, що насправді шукає…
І відчув я, як диханням своїм втамував він дрижання рук та ніг моїх, і я знову
твердо стояв на ногах. А потім провістив він, що ми зустрінемося знов і що путь моя
лежить далі вперед та вглиб, а з тим обернувся на золотий вихор та щез.
…Ось вам, ваші королівські величності, і вся моя оповідь. Відтоді я й блукаю цими
дивними землями в пошуках його, а щастя, що переповнює мене, таке велике, що
навіть забирає сили, як та кровоточива рана. Та великим я вважаю дивом, що назвав
він мене "любим чадом своїм", а насправді я лише пес нікчемний…
– Гав! Гав! Що ви таке брешете?! – підхопився один з двох собак.
– Даруйте мені, пане пес, – відповів Емет. – Це такий сталий вислів ходить у нас в
Остраханстві.
– Гр-р-р, який негар-р-рний вир-р-раз, – прогарчав пес.
– Облиш, він не хотів нікого обр-р-разити, – заспокоїв його старший собака. – Ми ж
називаємо своїх цуценят "хлопцями", коли вони занадто бешкетують.
– Гм, – погодився перший. – Так само ми інколи кажемо "дівчатка", коли маємо на
увазі…
– Гр-р-р! – у свою чергу попереджаючи, загарчав другий. – Не забувай, де ти є. Тут
таких слів не вживають!
– Ой, дивіться! – зупинила обох Джил. Усі озирнулися та побачили, що до них
простує шляхетною ходою щось таке сріблясто-сірої масті, легко, хоча й несміливо,
переступаючи чотирма ніжками. Усі роззявили рота і довгу мить так і простояли, поки
у всіх одразу ж не вихопилося: "Та це ж наш Верть!" Утім, упізнати його й справді було
важко: ніхто й ніколи не бачив його у рідній, ослячій шкурі, тим паче у сонячному
світлі. А різниця була просто разюча. Тепер він був самим собою: миловидним осликом
з ніжною на дотик, димчастою шкурою, з таким безневинним обличчям, що, якби ви
побачили його, ви б зробили те саме, що зробили Джил та Люсі: вони підбігли до нього,
обійняли його за шию, чмокнули його просто в ніс та почухали за обома вушками.
А потім почали розпитувати його, де він був і що з ним трапилося. Він розповів їм,
що разом з іншими звірами увійшов до хліва, але, як він зізнався, вирішив триматися
осторонь від інших та якомога далі від Аслана. Бо як побачив він справжнього Аслана,
то зробилося йому так соромно за ті витівки з перевдяганням у лев'ячу шкуру, що хоч
нікому в очі не дивись. Тож, похнюпивши голову, плентався він позаду, а потім,
підвівши очі, побачив, що усі друзі прямують на захід, а там іще ухопив травички
("Нічого кращого в житті не куштував!" – зізнався він), набрався хоробрості та потьопав
слідом за іншими.
– А от що мені робити, коли я насправді зустріну Аслана, авжеж, я й гадки не маю,
– зітхнув він наостанок.
– Усе буде гаразд, він не заподіє тобі лиха, – за всіх відповіла королева Люсі.
І всі разом вони вирушили на захід.
Вони добре пам'ятали Асланові слова: "Усе вище і все далі!", розуміючи їх, як
напрямок, у якому належить рухатися, – і виходило саме на захід. У тому ж напрямку
рухалися й інші, але на цих зелених полях без кінця й без краю натовпу не було.
Час не змінився, був так само ранок, бо повітря все ще було напоєне ранковою
свіжістю. Дорогою вони зупинялися: з одного боку – аби помилуватися краєвидом, а з
іншого – як не роздивлялися навкруги, а все ж чогось ніяк не могли збагнути.
– Пітере, – нарешті спитала Люсі, – як ти гадаєш, де ми?
– Сам не знаю, – відповів Великий король. – Це мені щось нагадує, а от що саме –
слів не доберу. От щось таке, ніби колись давно ми тут уже були, іще у дитинстві, і
начебто чи то свято, чи то канікули, а що саме – ніяк не пригадати!
– Еге ж, либонь, гарні то були канікули! – гмикнув Юстас. – А я от готовий битися
об заклад, що ніде у нашому світі немає таких місць, як це. Варто лише придивитися до
кольорів. Погляньте лише на ті блакитні гори попереду. Де й у яких горах на нашій
землі ви бачили таку блакить?
– А це часом не країна самого Аслана? – припустився Тіріан.
– Принаймні, не та країна, яку бачила я з вершини тієї гори, що далеко на сході, за
межами світу, – відповіла Джил. – Я знаю, бо бачила її на власні очі.
– Якщо вас цікавить моя думка, – мовив Едмунд, – якщо мені це щось нагадує, то
нагадує саму ж Нарнію. Ті гори попереду, за якими постають іще більші гори зі
сніговими шапками, – здається, ми бачили схожий краєвид, коли милувалися з
західного кордону Нарнії горами, що за великим водоспадом.
– Гори справді схожі, – озвався Пітер. – От тільки ці гори значно вищі.
– А як на мене, то не дуже вони і схожі, а якщо і схожі, то аж ніяк не на західне
пасмо, – мовила Люсі. – От подивіться-но – он туди! Ті зелені пагорби, порослі лісом, за
якими майорять блакитні гори, хіба не схожі вони на північні кордони Нарнії?
– Навіть не те, що схожі, – відповів Едмунд, коли придивився пильніше, – а то вони і
є! Он, бачте, гора Олвін за двома верхівками, а ондечки – гірський перевал до
Древляндії.
– І все ж, – роздумливо простягнула Люсі, – бути схожим не означає "бути тим
самим". Ці гори дуже схожі на ті, але вони інші. Вони яскравіші, вони й вищі, вони й
далі від нас, ніж були, якщо мені не зраджує пам'ять, а до того ж вони… вони…. Якісь
на диво… бракує слів…
– …справжні, – стиха промовив лорд Діґорі, ніби розмірковуючи сам із собою.
Тут почувся шурхіт могутніх крил – то в небо здійнявся орел Гострозір. Закинувши
голови, усі супроводили його поглядом, доки він не перетворився на темну цяточку у
яскравій блакиті; цяточка зробила широке коло та, наче камінь, полетіла до землі. У
тих, хто стояв унизу, аж серце зайшлося. Та не встигли вони злякатися за птаха, як
орел знов розправив крила та за мить опинився на землі.
– Королі та королеви! – не став випробовувати їхнє терпіння він. – Усі ми дивилися
та не бачили. Не бачили того, що перед нами. І тільки зараз настає прозріння. Зверху, з
небес, я бачив усе: а бачив я й Вересилію, країну йотунів, та Боброву греблю, та велику
ріку, і навіть королівський замок Кейр-Паравель – він так само виграє баштами на
березі Східного моря. Нарнія – не вмерла. Ось вона, Нарнія!
– Але як так може бути? – здивувався Пітер. – Бо сказано було Асланом, що ми,
старші діти, занадто дорослі, аби повернутися до Нарнії! А ми – тут…
– Дійсно, – підхопив Юстас, – тим паче, що всі ми на власні очі бачили, як над
Нарнією згасло сонце.
– А до того ж, – додала Люсі, – тут усе якесь інше! То ж за ким правда?
– Правда за орлом! – раптом почувся голос лорда Діґорі. – Послухайте, Пітере, коли
Аслан казав, що ви – занадто дорослі, аби повернутися до Нарнії, він мав на увазі ту
Нарнію, де ви були і яку ви уявляли у своїх мріях. То була Нарнія ваших мрій. А мрії, як
відомо, народжуються, сяють та згасають. Омріяна вами Нарнія, якщо завгодно, була
лише тінню справжньої Нарнії, яка завжди була і завжди буде, – і ось вона перед
очима; там само, як і весь наш світ, зі старою доброю Англією й усім, що в ньому є, – то
лише тінь, що її відкидає якась маленька частка того, що є справжнім світом Аслана.
Тож не треба сумувати за Нарнією, яку ти знала, Люсі. Усе, що було в ній доброго, і
все, що було для тебе важливим, у тій, колишній, Нарнії, усе до останньої дрібної
тваринки – усе потрапило сюди через ті, на перший погляд звичайні, двері. Що ж до
різниці, то вона, звісно, є: така ж, як між справжньою річчю та тінню, що вона
відкидає, як між життям наяву та про нього уявою.
Його слова пролунали для інших, наче побудка, що її зіграла сурма; та не встигли
всі прокинутися як слід, як він зітхнув та додав:
– До речі, усе це є ще у Платона – чого їх навчають у тій школі?
І тут уже старші дітлахи не втрималися від реготу. Ці ж чи майже ці самі слова він
казав їм у давні часи ще в іншому світі, коли його борода була ще сивою, а не
золотавою, як тепер. Він зрозумів, чому вони регочуть, усміхнувся, а потім
розреготався й сам. Та невдовзі до всіх повернулася світла журба – саме вона, нехай
буде вам відомо, й супроводжує невимовне щастя; а може, таке воно і є, невимовне
щастя, від якого налине саме світла журба, і тоді жарти стають просто недоречними.
Чим та, осяяна сонцем земля, відрізнялася від тієї Нарнії, яку всі знали, – годі й
пояснювати: це наче на пальцях з'ясовувати, чим на смак відрізняються тамтешні
фрукти від тутешніх. Утім, хоча б деяку уяву допоможе дати таке порівняння.
Отже, уявіть собі, ніби ви сидите біля вікна, з якого розгортається просто-таки
дивовижний краєвид з морським узбережжям або, скажімо, зеленою полониною серед
скелястих гір. У тій же кімнаті, саме напроти вікна, на стіні висить дзеркало. Так от,
якщо відвернутися від вікна та зазирнути в дзеркало, то можна побачити той самий
краєвид, що й за вікном: те саме море чи ті самі гори з полонинами – усе те саме і
водночас не таке. І тут я насмілився б стверджувати, що в деякому сенсі у дзеркалі оте
море або полонина насправді інакші: яскравіші, глибші й дивовижніше за ті, що за
вікном, – у дзеркалі вони схожі на сторінку з казки, яку ви, може, й не чули, але вам
так і кортить дізнатися, що там далі…
От така ж була й різниця між тією Нарнією, що залишилася позаду, та тією, що
поставала перед очима тепер. Нова Нарнія була глибшою за ту, що залишилася за
дверима: кожен камінець, кожна квіточка або травинка тут набували нового й
глибшого значення. От і весь мій опис, а кращого від мене годі й чекати, бо, як то
кажуть, краще вже побачити все на власні очі, ніж слухати про те від когось іншого.
А от хто наважився виказати словами те, що в усіх інших було на серці, то був
Діамант. Він тупнув правим переднім копитом і заіржав так, що не почути його було
неможливо:
– О-го-го! Я нарешті вдома! Це моя країна! Нарешті я знайшов її! Я шукав її усе
життя, не знаючи, що шукав саме її! Тільки тепер я зрозумів, чому ми всі так любили її,
нашу стару Нарнію – тому що вгадували у ній риси Нарнії прийдешньої! Е-ге-гей! Гайда
за мною! Усе далі й все вище! Уперед!
Він струснув гривою, став дибки та полетів уперед – якби те було у нашому світі, то
таким чвалом він зник би з очей за якусь мить. А тут трапилося неймовірне: усі
підхопилися та припустили слідом за ним, і невдовзі, на превеликий подив, побачили,
що не відстають від нього ані на крок. І не тільки люди й собаки, а й тихий маленький
ослик Верть і навіть Поґін на своїх коротеньких ніжках. В обличчя їм дмухнув
зустрічний свіжий вітер – так, ніби вони мчали в автівці без вітрового скла. Земля
побігла назад, як те бачиться з вікна швидкого потяга. А вони летіли все швидше й
швидше, без втоми та задишки.
Розділ 16
Прощання із царством тіней
Якби ми могли бігати без утоми стільки, скільки заманеться, то, гадаю, ніхто й
ніколи б не зупинявся, хіба що тільки задля дуже вагомої причини. І така причина
знайшлася, коли Юстас несподівано заволав:
– Оце так! Стійте! Дивиться лишень, куди ми прямуємо!
І не дивно: перед ними було озеро Чан, а за ним – височезні стрімкі скелі, з яких
униз щомиті збігали тисячі й тисячі тонн води. Деінде води Великого водоспаду
мерехтіли, переливаючись діамантами, деінде зливалися темно-зеленими потоками, і
навіть тепер, на значній відстані від нього, вуха у друзів позакладало від оглушливого
реву, із яким вода обрушувалась в озеро.
– Не зупиняйтеся! Усе вище і все далі! – покликав їх Гострозір, трохи змінивши
курс і прямуючи тепер угору.
– Добре йому казати, – пробурмотів Юстас, але й Діамант вигукнув:
– Не зупиняйтеся! Усе вище і все далі! Не зупиняйтеся і біжить, як і до цього бігли.
Голос його потонув у ревінні водоспаду, але наступної миті всі побачили, як він
пірнув до озера. За ним, хто як, із плескотом попадали у воду й інші. Вода виявилася
зовсім не льодяною, як чекали всі (особливо Верть), – вона огортала приємною пінявою
прохолодою. Несподівано для себе всі помітили, що пливуть просто до водоспаду.
– Це якесь божевілля, – зауважив Юстас Едмундові.
– Я знаю. Та все ж… – кивнув Едмунд.
– Хіба це не чудово? – радісно скрикнула Люсі. – Чи ви помітили, що не можете
відчувати страх, хоч би як ви не намагалися? Спробуйте!
– Правильно кажеш, можу присягнути! – після марної спроби вигукнув Юстас.
Діамант першим дістався підніжжя водоспаду, але Тіріан плив просто за ним.
Останньою була Джил, і саме перед нею розкрилася найповніша картина того, що
коїлося попереду. Вона побачила щось біле, що прудко линуло вертикальною
поверхнею води, – то був єдиноріг. Неможливо було визначити, чи то він пливе, чи то
здирається водоспадом, мов скелею, але він просувався все вище й вище. Вістрям свого
рога він "розрізав" водну поверхню у себе над головою, і вода двома веселками спадала
йому на плечі. Просто йому на "п'яти" наступав Тіріан, що ворушив руками і ногами,
мов зразковий пловець, але "плив" просто вгору, ніби дерся вгору стіною якогось
велетенського будинку.
Найкумеднішими були собаки. Шалений галоп ніяк на них не вплинув: жодного
разу не збилися вони з дихання, але тепер чхали, кашляли та бризкалися на всі боки
повсякчас, бо гавкати на плаву – не найзручніша справа: кожного разу, коли
роззявляєш пащу, до рота і носа набирається повно води. Але роздивитися все як слід у
Джил не стало часу, бо за мить вона вже й сама підіймалася водоспадом. У нашому
світі таке було б неможливо: навіть якби ви не втопилися одразу, величезна маса води,
що падала в озеро із неймовірної висоти, розтерзала б вас об зубчасті скелі. Але в тому
світі могло трапитись усе, тож ви лише підіймалися й підіймалися, а за стіною води
виблискували різнобарвні камінчики і світло відбивалося від діамантових бризок. Через
деяких час здавалося, що пливеш нагору в суцільному світлі – усе вище й вище; висота
безперечно налякала б вас, якби на серці лишилася хоч крапля остраху. Але його не
було, а натомість тілом розливалося непередаване почуття радісного хвилювання.
Нарешті вони дісталися казкової спокійної зеленавої закругленості – тут, де
закінчувалася нешумлива річка, вода переливала через край. Хоча й доводилося
плисти проти течії, такі добрі пловці, якими вони були тепер, долали напір течії без
зусиль. Невдовзі вони вже видряпалися на берег, мокрі та щасливі.
Попереду розкинулася велика долина, а вкриті снігом гори, що тепер здавалися
значно ближчими, різко виокремлювалися на тлі синього неба.
– Усе вище і все далі! – гукнув Діамант, і вони знов припустили бігти.
Вони вже перебували за межами Нарнії, на диких Західних землях, про які ані
Тіріан, ані Пітер, ані навіть орел до цього й гадки не мали. Але лорд Діґорі та леді
Поллі пам'ятали цю місцевість. "А пригадуєш? А пригадуєш?" – час від часу кидали
вони одне одному – їхні голоси звучали рівно, немов і не бігли вони так швидко, що їх
не нагнала б і випущена вправним стрільцем стріла.
– Скажіть-но, лорде, – звернувся Тіріан до Діґорі, – чи правду кажуть люди, що ви
двоє здійснили подорож сюди у самий день створення нашого світу?
– Так, – кивнув Діґорі. – І ввижається мені, ніби то було тільки вчора.
– І те правда, що подорожували ви на летючому коні? – розпитував далі Тіріан.
– Звичайно, – усміхнувся Діґорі. Але собаки навколо гавкали: "Швидше, швидше!", і
чоловіки змовкли.
Так вони й мчали, усе швидше й швидше, доки не здалося, нібито вони не біжать, а
летять, і навіть орел, що ширяв у височині, вже не зміг би їх перегнати, хоч би й волів.
Вони проминали одну звивисту долину, а за нею ще одну, й іще, й іще, мов стріли
підіймаючись крутими схилами пагорбів і швидше за вітер спускаючись з іншого боку.
Інколи їм доводилося бігти уздовж річки, іноді – долати її вплав; подекуди їм
зустрічалися гірські озера, які вони минали зі швидкістю невеличких моторних човнів,
доки зрештою на дальньому краї довгого озера, синього, мов бірюза, вони не побачили
гладкий зелений пагорб зі схилами крутими, мов боки піраміди, та з високою зеленою
стіною, що оперізувала вершину. Але з-поза стіни визирали гілки дерев зі срібним
листям та золотими плодами.
– Усе вище і все далі! – заревів єдиноріг, але підганяти когось не було потреби.
Вони рвонули вперед із підніжжя пагорба і, немов пінява морська вода, що її
принесла хвиля, розбивається об скелястий берег, полинули вгору. І хоч схил той був
майже так само крутим, як і якийсь дах, а трава була так само гладкою, мов на газоні
для гри в гольф, ніхто жодного разу не послизнувся. Тільки на верхівці вони дещо
сповільнили біг, бо опинилися перед високою золотою брамою. Якийсь час вони стояли
перед нею, бо жоден не наважувався підійти й перевірити, чи відчиниться вона, чи ні.
Усіх картали ті самі сумніви, що не давали їм спокою тоді, коли на очі їм трапились
фрукти: "А чи можемо ми? Чи це правильно? Чи нам воно судилося?"
Але доки вони так стояли, звідкілясь із обнесеного стіною саду залунали звуки
рога, голосні та мелодійні, і брама привітно розчинилася.
Тіріан завмер, затамувавши подих, бо навіть й уявити собі не міг, хто може вийти з
тих воріт. Але йому й на думку не спало, що то буде такий-собі маленький, ошатний,
ясноокий розумний миш, із червоний пером, устромленим у діадему в нього на голові.
Поклавши ліву лапку на рукоять довгого меча, він вишукано вклонився та тоненько
пропищав:
– Вітаю вас від імені Лева. Ходімо, усе вище і все далі!
На превеликий подив Тіріана, король Пітер, король Едмунд та королева Люсі
несподівано кинулися вперед та впали на коліна перед мишем, вітаючи його та
вигукуючи в один голос: "Рипічип!" Від великого здивування Тіріан навіть задихав
частіше, бо втямив, що дивиться на одного з великих героїв Нарнії, миша Рипічипа, що
покрив себе славою під час битви на Беруні, а потім разом із королем Каспіаном
Мореплавцем здійснив подорож до краю світу. Але багато роздумувати над цим йому
не довелося, бо дві дужі руки стисли його в міцних обіймах, а такий знайомий голос
промовив:
– Овва, хлопче! А ти поміцнішав та повищав з того часу, як я тебе бачив востаннє!
То був його батько, славний король Ерліан. Але він був не таким, яким Тіріан бачив
його в останній раз, коли його принесли, сполотнілого від поранень, яких він зазнав під
час сутички із велетнями. Не був він і таким, яким Тіріан пам'ятав його в останні його
роки, – сивоголовим воїном у старості. Ні, батько його був молодим і веселим, таким,
яким він був багато років тому, коли грався із Тіріаном, тоді ще зовсім малим, у садку
на подвір'ї Кейр-Паравелю теплими літніми вечорами, перед тим як відправити дитя
спочивати. Тіріану навіть пригадався запах хліба з молоком, які йому зазвичай давали
на вечерю перед сном.
"Залишу-но я їх ненадовго – нехай наговоряться, а потім й собі підійду привітаю
короля Ерліана. Чимало соковитих яблук здобув я від нього, коли гарцював малечею із
Тіріаном". Але за мить увагу його відволік кінь, що саме виходив з воріт: крилатий кінь
такий могутній та шляхетний, що навіть єдиноріг почувся маленьким лошам в його
присутності. Кінь той затримався поглядом на лорді Діґорі із леді Поллі, а за мить
радісно заіржав: "Е-ге-гей! Друзі!" – і обидва кинулися йому назустріч, вигукуючи:
"Фледж! Старий добрий Фледж!" та вкриваючи його цілунками.
Та миш знову наполегливо покликав їх увійти, тож крізь золоту браму всі пройшли
всередину, туди, звідки на них повівав запашний аромат квітучого саду, залиті сонцем
галявинки чергувалися із прохолодними затінками, м'якою травичкою, поцяткованою
біленькими квітами. І всі з подивом помітили, що садок виявився набагато більшим,
аніж здавалося ззовні. Але часу подумати про це не було, бо з усіх боків до них
поспішали люди, аби привітати новоприбулих.
Здавалося, усі, про кого вам коли-небудь доводилося чути (якщо, звісно, ви хоч
трішечки знайомі з історією країни), зібралися зараз в одному місці. Тут були: пугач
Сизокрил, простоквак Трясогуз, король Ріліан Зачарований, а потім Розчарований, і
його мати, донька зірки, і батько його, сам великий король Каспіан. Неподалік від нього
стояли лорд Дриніан і лорд Берн, і гном Тиквік, і борсук Трюфеліно поруч із кентавром
Гленстормом та іншими героями Великої Визвольної війни. А потім з іншого боку
з'явилися Кор, король Древлянський, із батьком королем Луном та своєю дружиною,
королевою Аравіс, і хоробрим принцом Коріном на прізвисько Разючий Кулак, а разом
із ними – Ігого із Гвін.
А потім – з того Тіріан здивувався більше за все – звідкілясь зовсім із сивої давнини
вигулькнули двоє добрих бобрів та фавн Тумнус. З усіх боків линули привітання, усі
цілували одне одного та тиснули одне одному руки. Звідусіль лунали старі жарти (а ви
й уявити собі не можете, як може прозвучати жарт віком у п'ять-шість століть), й увесь
той натовп поволі опинився у самісінькій середині фруктового садка, де з дерева на них
споглядав птах-фенікс, а під самим деревом стояли два трони. На тронах тих сиділи
король Френк та королева Елен, від яких беруть свій початок більшість давніх королів
Нарнії та Древляндії. Тож Тіріан почувався так, як почувалися б і ви, якби предстали
перед Адамом та Євою у розквіті їх літ.
Десь за півгодини – чи, можливо, за півсотні років, бо час там плинув зовсім не так,
як тут, – Люсі стояла поруч зі своїм любим нарнійським другом, паном Тумнусом,
озираючи з великої зеленої стіни простори Нарнії, що тяглися перед нею. З верхівки
пагорб виявився значно вищим, аніж здавалося до того: виблискуючи крутими
схилами, він спускався усе вниз та вниз, так що дерева внизу здавався не більшими за
дрібки зеленої солі. Тоді вона повернулася спиною до стіни та оглянула садок.
– Здається, розумію, – задумливо мовила дівчина, – саме так. Цей сад, він як той
хлів – всередині він виявляється набагато більшим, ніж здавалося ззовні.
– Саме так, донько Єви, – ствердно кивнув фавн. – Чим далі вглиб, тим більшим він
стає. Усе дуже просто: зсередини він більший, ніж ззовні.
Люсі уважніше придивилася до саду і раптом збагнула, що то навіть і не сад, а
цілий світ із власними річками та лісами, морем та горами. І от що дивно: здається, все
це було їй знайомим.
– Розумію, – мовила вона знов. – Ми все ще в Нарнії, та тільки в Нарнії, так би
мовити, більш справжній та прекрасній, ніж та, що зосталася внизу, і яка теж була
більш справжня та прекрасна, ніж та Нарнія, що лишилася за дверима хліва. Це як світ
усередині світу… Нарнія усередині Нарнії…
– Саме так, – знизав плечима пан Тумнус, – це як та ж цибуля, тільки вивернута
навиворіт: кожне наступне кільце виявляється більшим за попереднє.
Люсі озирнулася по боках і невдовзі помітила, що із нею трапилася надзвичайна та
чудова річ. Куди б і як би далеко вона не кинула оком, варто їй було придивитися до
чогось, як те щось ставало ближчим та виразнішим, немов би вона дивилася на нього
крізь телескоп. Зараз вона споглядала Південну пустелю, а за нею – величне місто
Ташбаан; на сході можна було побачити Кейр-Паравель на самому узбережжі й навіть
розгледіти вікно її колишньої спочивальні. Іще далі, вже в морі, поставали острів за
островом, і так аж до краю світу; а там, за краєм, підпирала обрій височезна гора, яку
вони колись назвали країною Аслана. Але тепер вона могла бачити, що гора та – лише
одна з багатьох: разом вони вишикувалися у довге гірське пасмо, що оперізує цілий
світ. Поглянувши ліворуч, вона побачила на деякій відстані від них щось, що спочатку
прийняла за купчасту строкату хмару, та, придивившись пильніше, зрозуміла, що то не
хмара, а справжні землі, і, затримавшись поглядом на клаптику тих земель, вона
несподівано вигукнула: "Пітере! Едмунде! Скоріше ходіть сюди та подивіться!" І вони
підійшли та подивилися, бо зір в них став гострим, як і в неї.
– Не може бути! – вигукнув Пітер. – Це ж Англія! А той будинок – то ж старий дім
професора Кірка, саме там почалися всі наші пригоди!
– Я гадав, що будинок знищили, – промовив Едмунд.
– Так і було, – кивнув фавн. – Але те, що перед вами, – то справжня Англія всередині
вашої Англії, так само як навколо вас – справжня Нарнія. І в тій справжній Англії добрі
речі не можуть бути знищені.
Несподівано їхні погляди перебігли в інший бік, і Пітер, Едмунд та Люсі, не
втримавшись від здивування, почали гукати комусь та махати руками: бо на іншому
боці широкої та глибокої долини їм так само махали їхні власні батько й мати. Це
нагадувало зустріч у порту, коли ті, хто стоять на палубі великого корабля, вітаються з
тими, хто чекає на них на причалі.
– Як нам до них дістатися? – нетерпляче спитала Люсі.
– Немає нічого легшого, – відповів пан Тумнус. – Та країна чи ця країна – то істинні
землі: вони як пасма гір Асланових. Тому треба йти гірським пасмом усе вище й усе
далі, доки воно не виведе туди, куди треба. Але чуєте! Це ріг короля Френка! Він кличе
нас у путь!
Невдовзі вони вже крокували всі разом (а було їх, правду кажучи, чимало) до
велетенських гір, вершини яких губилися десь у небесній блакиті так високо, що туди
не сягнуло б око, якби навіть можна було бачити такі гори у нашому світі. До речі,
снігу на них також не було: оперезані низками лискучих водоспадів, вони стояли
безмежною зеленою стіною, порослою лісами та квітучими луками.
Землі, якими вони йшли, ставали усе вужчими, і по боках від них пролягали глибокі
долини; і по той бік долин справжня Англія ставала все ближчою.
Світло попереду них розгоралося все яскравіше. Люсі побачила різнобарвні
стрімчаки, що, мов велетенські сходи, вели їх уперед. А потім їй стало вже не до них, бо
сам Аслан великими стрибками спускався зі стрімчака на стрімчак, мов живий
водоспад, уособлення сили й краси.
Першим Аслан підізвав до себе Вертя, і не доводилося ніколи й нікому бачити
віслюка, що мав би вигляд більш слабкого і безпорадного звіра за Вертя, коли він йшов
до Аслана: поруч із величним Левом він видавався кошеням поруч із сенбернаром. Лев
нагнувся та прошепотів щось Вертю, від чого його довгі вуха зовсім поникли, а потім
ще щось – і вушка знову стали стирчаком. Ніхто не почув, що ж саме сказав йому
Аслан, а той саме повернувся до них і вимовив:
– Щось на вигляд ви не такі щасливі, якими я бажав би, аби ви були.
На що Люсі обізвалася:
– Ми боїмося, що нас знову відішлють додому, Аслане. Стільки разів ти повертав
нас із Нарнії до нашого світу.
– Вам нема чого боятися, – похитав головою Аслан. – Хіба ж ви не здогадалися?
Серце в усіх радісно тьохнуло і запалало радісною надією.
– Сталася залізнична катастрофа, – дуже м'яко промовив Аслан. – Ваші батько та
мати, та усі ви – як ви казали у царстві тіней – мертві. Навчання закінчилося – канікули
почалися. Сновид скінчився – настав ранок.
І що більше він говорив, то менше скидався тепер на Лева; але що трапилося після,
було таким незвичайним та чудовим, що й писати про те мені зовсім не годиться. Для
нас історія добігла кінця, і ми можемо, не кривдячи серцем, сказати, що відтоді вони
жили довго й щасливо. Але для них то було лише початком, початком їх справжньої
історії, бо все, що було до того: їхнє життя в нашому світі й усі ті пригоди в Нарнії –
насправді ж були лише обкладинкою та титульною сторінкою, і тепер нарешті вони
почали розділ перший великої історії, яку не в змозі прочитати жоден на землі. Триває
вона без кінця, і кожен новий розділ у ній – кращий за попередній.
Примітки
1
Той, хто розуміється на рунах.
2
У північних народів ясен вважається Світовим Деревом. (Прим. перекл.)